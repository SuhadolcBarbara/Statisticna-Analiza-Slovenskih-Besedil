

Za druge pomene glej Triglav (razločitev).


Triglav



Triglav z Debele peči, 2002


Nadmorska višina:
2864 mnm


Lega:
Gorenjska, Slovenija


Pogorje:
Julijske Alpe


Relativna višina
2052 m


Koordinate:
46°23′N 13°50′E﻿ / ﻿46.383°N 13.833°E﻿ / 46.383; 13.833


Prvi pristop:
1778


Najlažji pristop:
skalno/snežno/ledno plezanje






Aljažev stolp


Triglav (2864 metrov nadmorske višine)[1][opombe 1] je najvišji vrh Julijskih Alp in najvišji vrh Slovenije. Mnenja o nastanku in pomenu imena gore so deljena. Tri-glav se najverjetneje nanaša na obliko gore, kot se jo vidi iz Bohinja, malo verjetno pa je, da je gora poimenovana po staroslovanskem poganskem božanstvu Triglavu.[2] Vrh ni izrazito trodelen iz katerekoli strani. Od daleč lahko opazimo samo dvodelno zgradbo, kjer Mali Triglav predstavlja drugi vrh. Na severni strani leži ostanek Triglavskega ledenika. Triglavsko pogorje je osrednji del Triglavskega narodnega parka. S Triglavom je tesno povezana tudi legenda o Zlatorogu.


Vsebina


1 Zgodovina
2 Postojanke in označene poti
3 Stranski vrhovi
4 Triglavska severna stena

4.1 Seznam plezalnih smeri


5 Triglav kot simbol slovenstva
6 Galerija
7 Opombe
8 Viri
9 Glej tudi
10 Zunanje povezave


Zgodovina
Prvi vzpon na Triglav se je 26. avgusta 1778 na pobudo Žige Zoisa posrečil štirim domačinom iz Bohinja: Luki Korošcu (rudarju iz Gorjuš), Matevžu Kosu (rudarju iz Jereke), Štefanu Rožiču (lovcu na gamse) in Lovrencu Willomitzerju (ranocelniku iz Stare Fužine), ki je vodil odpravo. Balthasar Hacquet opisuje, da je na vrh prvi, morda odkar svet stoji, stopil Luka Korošec.[3] Prvi ženski vzpon je leta 1870 opravila dvajsetletna Rozalija Škantar iz Srednje vasi, ki je bila kasneje oskrbnica Vodnikovega doma na Velem Polju. Njen oče Jože Škantar - Šest (* 1809, † 1891) je bil poznan bohinjski gorski vodnik.
Podatki za leto 1897 kažejo, da je vrh obiskalo 313 planincev. Rivalstvo med nemškimi (DuÖAV - Deutschen und Österreichischen Alpenverein) in slovenskimi društvi se je kazalo predvsem v uničevanju kažipotnih tabel in napisov, Nemci so večinoma uporabljali druge koče kot Slovenci. Leta 1900 je bila v Kapeli Marije Snežne na Kredarici organizirana prva poroka.[4]
Ena od ključnih oseb pri razvoju slovenskega planinstva je bil dovški župnik Jakob Aljaž. Prvič je prišel v Vrata leta 1883 in se povzpel na Triglav leta 1887. Za 5 goldinarjev je na lastne stroške od dovške občine odkupil vrh Triglava (16 m2) in na njem zgradil stolp, ki se imenuje po njem. Aljažev stolp je kot zavetišče postal premajhen takoj po postavitvi, zato je dal Jakob Aljaž leta 1895 izklesati in opremiti zavetišče 55 m pod vrhom na južni strani, poimenovan je po Valentinu Staniču. Razstrelila in izdolbla sta ga Janez Klinar - Požganc in Kobar iz Mojstrane. Zavetišče je veliko 2,4 × 2,2 × 2 m in je imelo dovolj prostora za 8 sedečih ali 16 stoječih oseb. Prvotno je imelo tudi lesena vrata, klopi, mizo in stol, po izgraditvi Doma na Kredarici leta 1896 (ponovno po zamisli Jakoba Aljaža) pa je izgubilo na pomenu.[5]
Med prvo svetovno vojno so bile celotne Julijske Alpe zaprte za tujski promet, po njej pa je SPD prevzela koče DuÖAV, a izgubila tiste za rapalsko mejo.[6] Med obema vojnama meja potekala prav preko Triglava. V tem času so Italijani vrh slovesno preimenovali v Tricorno (Julius Kugy ob tem dogodku opisuje pretep na vrhu med člani italijanskih in slovenskih društev), Aljažev stolp pa je bil prebarvan zeleno-belo-rdeče.
Postojanke in označene poti
V okolici Triglava so številne planinske koče: Triglavski dom na Kredarici, Dom Planika pod Triglavom, Dom Valentina Staniča, Tržaška koča na Doliču, Vodnikov dom na Velem polju, Aljažev dom v Vratih in še druge, nekoliko bolj oddaljene. Tik pod Glavo v Zaplanji (2556 m) stoji tudi ruševina italijanske kasarne, pogosto imenovane Morbegna (po lombardijskem mestu Morbegno).
Številni množični pohodi na Triglav običajno vodijo z Rudnega polja na Pokljuki preko Velega polja do Kredarice in nato po grebenu Malega Triglava na vrh. Opisani smeri se priključijo tudi dostopi iz Krme in Voj, možen je tudi dostop iz Planike na Mali Triglav po južni strani. Običajni dostopi s Primorske vodijo preko Prehodavcev in/ali Doliča na Triglavsko škrbino in na vrh z zahodne strani, na Prehodavcih se priključi tudi pot iz Doline Triglavskih jezer. Iz doline Vrat vodijo označene poti čez Prag in po Tominškovi poti do Staničeve koče in Kredarice (vmes se priključi pot iz Kota) ali preko Luknje čez Plemenice.
Stranski vrhovi
Ni jasne definicije stranskega vrha. Če za neposredno bližino vrha vzamemo štirikotnik z vogali Konjsko sedlo (2020 m), Dolič (2164 m), Luknja (1758 m) in Dom Valentina Staniča (2332 m), potem je znotraj 11 vrhov s seznama slovenskih dvatisočakov in še nekaj poimenovanih višinskih kot, zlasti v Severni triglavski steni.

Mali Triglav (2725 m) - dostopen z juga s Planike in po grebenu z vzhoda s Kredarice. Čez njega vodi zavarovana označena pot na Triglav.
Rjavec (2568 m) - vrh v južnem grebenu Triglava, zapira pogled na zahod gledano s Planike.
Glava v Zaplanji (2556 m) - v neposredni bližini označenih poti z Doliča in Luknje, tik pod vrhom ostanki italijanske kasarne Morbegna in bunker Alojzija Žaklja.[7]
Kredarica (2541 m) - kot vrh je skoraj sinonim za Kredarico (dom), ki leži tik pod njim. Poleg so tudi meteorološka postaja, kapela in vetrnice.
Rž (2538 m) - v neposredni bližini označene poti med Kredarico in Staničevim domom.
Vrh Zelenic (2468 m) - zahodno od Glave v Zaplanji nad dolino Zadnjice.
Glava (2426 m) - v bližini Triglavskega ledenika in Triglavskega brezna.
Šmarjetna glava (2358 m) - nad Doličem, dominanten vrh gledano iz Velske doline.
Vrh Snežne konte (2342 m) - v neposredni bližini poti iz Konjskega sedla na Kredarico, običajni zimski pristop iz Krme vodi severno od vrha, označena pot pa ga obide po južni in zahodni strani.
Vzhodne glave (2314 m) - na robu Severne triglavske stene v neposredni bližini markiranih poti iz Vrat.
Slovenski turnc (2267 m) - nad Severno triglavsko steno, ob njem je izstop iz Slovenske smeri.

Triglavska severna stena




Pogled z 2621 m visokega Oltarja. Lepo se vidita Triglav in Triglavska severna stena.


Nad dolino Vrat dominira 3 km široka in 1 km visoka Triglavska severna stena ali dostikrat kar Stena z mnogimi skalnatimi stebri (Slovenski, Nemški, Centralni). Stena postaja proti zahodu vse bolj strma, na nekaterih delih tudi previsna. Alpinistom je gotovo največji izziv več kot 200m visok Obraz sfinge. Sfinga je težavna predvsem zaradi gladkosti (kamnina ima malo oprimkov) in naklona (80°-100°). Stena je nekoliko nižja od Kanjavčeve stene nad Zadnjico, vendar ima bistveno več smeri. Nastala je pri silovitem gubanju pred 30 mil. let, ko so se kamninske plasti pod silovitem pritisku prelomile. Stena je sestavljena iz skladov triasnega (200 mil. let) in jurskega (180 mil. let) apnenca ter dolomita. Prav dokajšna krušljivost teh kamnin je pripomogla, da je ledenik pred 10000 leti steno še bolj poglobil in jo dokončno izoblikoval. Zaradi severne lege je večino leta v senci, zato lahko pod pobočjem in v kotanjah v steni najdemo snežišča še globoko v poletju. Stena se lahko prečka po vsej širini po Zlatorogovih policah.
Severna stena Triglava je pomembna za zgodovino alpinizma in je še vedno eno najbolj priljubljenih in obiskanih alpinističnih območij v Julijskih Alpah. Slovensko smer je preplezal leta 1890 trentarski lovec Ivan Berginc. Med novejše smeri spada Čopov steber, ki sta ga 1945 preplezala Jeseničan Joža Čop in Ljubljančanka Pavla Jesih. Eno od najbolj znamenitih imen Stene je Franček Knez, ki je v njej preplezal 34 prvenstvenih smeri.
Seznam plezalnih smeri
V Steni je okoli 100 alpinističnih smeri, nekatere od njih so (zraven težavnost in dolžina smeri):

Slovenska smer II-III, 700-800m
Kratka Nemška smer (Zimmer-Jahn) IV-/II-III, 300m
Bavarska smer IV+, 500m
Peternelova smer IV-, A1/V, 400m
Bergantova smer VIII+/IX-, 400m (prosto)
Metropolis VIII/VII+, 350m
Na drugi strani časa VIII, A2, 300m
Skalaška smer V+, A0/IV+, 1000m
Čopov steber IV-/V, A1, 450m
Prusik-Szalay V/IV+, 1000m
Ljubljanska smer VI+/V-VI, 600 m
Serenada VII-, 400m
Stopnice v nebo VII-/V-VI, 500m
Gorenjska smer V+, A0/IV+, 1000m
Helba IV-, A1, 350m
Raz mojstranških veveric VI, A1,A2, (prosto VIII+), 280m
Zahodna zajeda V, A0/IV, 400m (+300m)
Šlosarska smer IV-, A0/V+, 400m
Obraz Sfinge VI, A2, 200m (prosto IX/IX+)
Kunaver-Drašler v Sfingi VII+/VI-VII, 280m
Smer Sandija Wisiaka V, 600m
Tržaška smer V/IV+, 450m
Dolga nemška IV-/III, 1000-1300m
Zlatorogove police IV-/I-III
Severni greben (nadaljevanje dolge Nemške) I-III

Triglav kot simbol slovenstva




Grb Republike Slovenije


Izvor stiliziranega Triglava s srednjim, višjim vrhom, ni znan. Taka oblika je bila prisotna v večih kranjskih grbih, vendar ni mogoče dokazati, da so ponazarjali Triglav.[8] Med drugo svetovno vojno je bil Triglav simbol Osvobodilne fronte, po njej pa del grba Socialistične republike Slovenije. Po osamosvojitvi je Triglav postal del slovenskega grba in zastave, nestilizirana podoba Triglava pa je bila najprej na hrbtni strani začasnih bonov, po uvedbi evra pa na hrbtni strani slovenskega evrokovanca za 50 centov. Triglav kot ime ali kot simbol je tudi del številnih kulturnih in športnih društev.
Galerija







Triglav s Tržaškega zaliva (Izola)









Triglav z južne strani









Triglav z Gorenjske









Triglav zgodaj zjutraj po sončnem vzhodu









Kapelica, v ozadju vrh Kredarice z vodnim zbiralnikom









S Kredarice je Mali Triglav (levo) varljivo izrazit, dejansko se greben med njim in Triglavom (desno) spusti le za nekaj metrov









Zgornji del Triglavske stene s Kugyjevo polico









Po dežju




Opombe


^ Po izmeri Geodetskega zavoda SR Slovenije leta 1985 iz Loga v Trenti ima vrh gore nadmorsko višino 2864,09±0,032 metrov.[1]


Viri


^ 1,0 1,1 Banovec, Tomaž (marec 1986). "Triglav, 2864 metrov". Planinski vestnik LXXXVI (3): 106. http://www.dlib.si/stream/URN:NBN:SI:DOC-CWSGIWBN/fdd34380-12dc-4a39-877f-422266abd32b/PDF. 
^ Snoj, Marko. 2009. Etimološki slovar slovenskih zemljepisnih imen. Ljubljana: Modrijan and Založba ZRC, str. 439.
^ Čigava noga je prva stopila na teme velikega Triglava Planinski vestnik 1957, št.8, str. 311-323.
^ Planinski vestnik 1949, št.4, 114-118.
^ Planinski Vestnik 1895, 1. let. št.9.
^ Planinski vestnik 1949, št.8-9, 225-242.
^ Modra, je nebo. Dokumentarna oddaja, TV Slovenija 2004, režiser Simon Obleščak
^ Triglav - simbol starih kranjskih grbov Planinski vestnik 1957, št.8, str 436-440.


Glej tudi

Triglavski ledenik
Dolina Triglavskih jezer
Seznam slovenskih dvatisočakov
Slovenska planinska pot

Zunanje povezave



Wikimedijina zbirka ponuja več predstavnostnega gradiva o temi: Triglav



Triglav na Hribi.net
Triglav na Geopediji
Triglav na Slotrips.si
http://www.tnp.si/s/trgl.htm
http://triglavslovenia.com/fotosscz






p · p · u · z Slovenija





Zgodovina

Časovni pregled  • Noriško kraljestvo/Panonija • Naselitev Slovanov v Vzhodne Alpe • Samova zveza • Karantanija  • Spodnja Panonija • Regnum Carantanum  • Kranjska krajina • Slovenska marka • Spanheimi  • Celjski grofi  • Vojvodina Kranjska  • Ilirske province  • Ilirsko kraljestvo  • Zgodovina Slovenije v predmarčni dobi  • Metternichov absolutizem  • Revolucije leta 1848  • Bachov absolutizem  • Taborsko gibanje  • Soška fronta  • Zgodovina Slovenije od leta 1918 do leta 1945  • Država Slovencev, Hrvatov in Srbov  • Kraljevina Srbov, Hrvatov in Slovencev  • Slovenska krajina (Ogrska)  • Murska republika  • Kraljevina Jugoslavija  • Dravska banovina  • NOB  • Zgodovina Slovenije od leta 1945 do leta 1991  • Socialistična federativna republika Jugoslavija  • Socialistična republika Slovenija






Politika
in vlada

Predsednik • Predsednik Vlade • Državni zbor • Državni svet • Računsko sodišče • Politične stranke • Volitve • Ustava • Ustavno sodišče • Pravo • Zunanja politika • Človekove pravice






Geografija

Gore • Doline • Hidrologija (Reke • Plovne poti • Jezera • Slapovi)  • Otoki • Jame • Parki • Zavarovani parki • Zavarovana območja • Rastlinstvo • Živalstvo • Naselja • Občine • Statistične regije • Urbanizem






Gospodarstvo

Banka Slovenije • Banke • Davki • Ljubljanska borza • Mednarodni ratingi • Ministrstvo za gospodarstvo • Podjetja • Zgodovina






Demografija

Slovenci • Koroški Slovenci • Beneški Slovenci • Porabski Slovenci • Izseljevanje Slovencev • Hrvati • Italijani  • Madžari • Makedonci • Romi • Srbi • Socialna problematika






Kultura

Arhitektura • Filmografija • Glasba • Izobraževanje • Kuhinja • Prazniki • Slovenščina • Narečja • Književnost






Arhitektura

Gradovi • Dvorci • Trdnjave • Samostani • Cerkve






Religija

Rimskokatoliška cerkev • Evangeličanska cerkev • Pravoslavna cerkev • Judje • Islam






Promet

Adria Airways • Avtobusi • Ceste • Letališče Jožeta Pučnika Ljubljana • Letalstvo • Logistika • Luka Koper • Železnica






Mediji

Časopisi • Internetna domena • Medijske družbe • Radio • Revije  • Slovenska tiskovna agencija • Televizija






Simboli

Državna zastava • Državni grb • Zdravljica • Triglav • Lipa • Tolar • Evrokovanci






Šport

Športnik leta • Bloudkovo priznanje • Olimpijski komite • Nogometna reprezentanca • Košarkarska reprezentanca • Evropsko prvenstvo v rokometu 2004 • Evropsko prvenstvo v košarki 2013 • 35. šahovska olimpijada • Letalnica bratov Gorišek






Ostalo

Carina  • Davčna služba  • Komunikacije (Internet)  • Policija • Slovenska mitologija  • Turizem  • Vojska








 
				Vzpostavljeno iz »http://sl.wikipedia.org/w/index.php?title=Triglav&oldid=4068842«				
Kategorije: Triglavski narodni parkGore v Julijskih AlpahGore v SlovenijiSimboli SlovenijeSlovenski dvatisočaki 



