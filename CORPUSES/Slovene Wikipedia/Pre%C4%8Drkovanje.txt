

Prečrkovánje je preslikava znakov ene abecede v znake druge abecede oziroma spreminjanje zapisa besede iz ene pisave v drugo. Za narode, ki pišejo z latinico, je najbolj aktualno latinično prečrkovanje - to je spreminjanje neke tuje pisave v latinico.
Izraz prečrkovanje po navadi enačimo s tujko transkripcija oziroma transliteracija. Pri tem ločimo naslednji pomenski odtenek:

transliteracija pomeni prečrkovanje, kjer eni črki (ali skupini črk) iz prve pisave ustreza vedno ista črka (ali skupina črk) iz druge pisave. Zgled za táko prečrkovanje najdemo v srbščini: vsaki črki srbske cirilice ustreza točno določena črka srbske latinice - gajice.
transkripcija pomeni prečrkovanje bolj na splošno, tudi če pri tem določeno črko v različnih situacijah nadomestimo z različnimi črkami druge pisave. Transkripcija je manj natančna kot translitercija, vendar pa po navadi bolj ustreza navadam bralcev v ciljnem jeziku. Poseben primer je mednarodna fonetična transkripcija (IPA).

Številni narodi, ki ne uporabljajo latinice, so izdelali natančna navodila za prečrkovanje svojega jezika v latinico, vendar pa drugi narodi tega pogosto ne upoštevajo. Za zgled si oglemo različne načine prečrkovanja imena znanega ruskega politika:


Zgled transkripcije


Originalni zapis imena (v cirilici)
Борис Николаевич Ельцин


Uradna transliteracija ISO 9 (GOST 7.79-2000)
Boris Nikolaevič Elʹcin


Slovenska transkripcija
Boris Nikolajevič Jelcin


Angleška transkripcija
Boris Nikolayevich Yeltsin


Francoska transkripcija
Boris Nikolaïevitch Ieltsine


Nemška transkripcija
Boris Nikolajewitsch Jelzin


Madžarska transkripcija
Borisz Nyikolajevics Jelcin


Poljska transkripcija
Borys Nikołajewicz Jelcyn


Španska transkripcija
Boris Nikoláyevich Yeltsin


Arabska transkripcija
بوريس نيكولايفتش يلتسن (translit.: Būrīs Nīkūlāyafitsh Yīltsin)


Hebrejska transkripcija
בוריס ניקולאיביץ' ילצין (translit. bwrjs njḳwlʾjbjṣ' jlṣjn)


IPA fonetična transkripcija
[bʌˈɾʲis nʲɪkʌˈɫajɪvʲɪʧʲ ˈjelʲʦɨn]


Glej tudi
Zgledi prečrkovanja:

pinjin prečrkovanje
Wade-Gilesovo prečrkovanje
Hepburnovo prečrkovanje



 
				Vzpostavljeno iz »http://sl.wikipedia.org/w/index.php?title=Prečrkovanje&oldid=3873585«				
Kategoriji: JezikoslovjePisave 



