

Vrata so premična ovira, ki se uporablja za zapiranje odprtin in sodijo med stavbno pohištvo. Vrata se odpirajo in omogočajo dostop do bolj ali manj varno zaprtih prostorov. So skoraj nujen del vsake stavbe, saj omogočajo prehod iz zunanjega v notranje prostore in gibanje med notranjimi prostori. So pa tudi pogost element dostopa do parcele.
Vsaka vrata morajo zadostiti naslednjim tehničnim zahtevam: morajo biti trdna in stabilna, trpežna in trajna, zagotavljati toplotno in zvočno izolativnost, morajo biti estetska in prilagojena okolju v katerega so vgrajena ter eventualnim posebnim zahtevam uporabnika (invalidi, starejši,...). Uporabljen material mora tudi sam izpolnjevati vse zahteve predpisanih standardov kakovosti.
Pri izbiri modela vrat so običajno odločilni: arhitekturna zasnova objekta ter bivalne navade uporabnikov in ne nazadnje cena in moda.


Vsebina


1 Lokacija
2 Material
3 Način odpiranja
4 Notranja vrata
5 Varnostna vrata
6 Garažna vrata
7 Vrtna vrata
8 Dodatki za vrata


Lokacija
Glede na lokacijo ločimo:

Vrata v stavbi:

vhodna vrata,
notranja vrata,
garažna vrata,
varnostna vrata;
balkonska vrata;


Vrata izven stavb: vrtna vrata.

Posebne, specializirane vrste vrat poznamo tudi v različnih industrijskih objektih.
Material
Vrata se izdelujejo iz različnih materialov – tako so najpogosteje uporabljena lesena vrata, pvc vrata in kovinska (železo ali aluminij) vrata. Lahko so tudi steklena, iz laminata, prekrita s folijo, furnirana in iz kombinacije materialov.
Način odpiranja
Glede na način odpiranja poznamo:

enokrilna,
dvokrilna,
drsna in
harmonika.

Glede na vrsto uporabljene energije pa na: ročno ali električno odpiranje.
Notranja vrata
Notranja vrata se razlikujejo glede na:

obliko: klasična, moderna, poslovna;
barvo;
površino: gladka, posebej odporna, kombinirana iz več različnih furnirjev, polna ali delno steklena steklena,...;
sestavo: funkcijska vrata z dodatnimi izolacijami, sredice iz polnih ali perforiranih ivernih plošč ali satja;
po robovih: ostri, zaokroženi, profilirani.

Varnostna vrata
Glede varnosti je pomembna zaščita vhodnih, balkonskih in tudi garažnih vrat. Možne zaščitne lastnosti so:

zvočna izolativnost,
protivlomna zaščita,
klimatska odpornost,
dimotesnost,
ognjevarnost.

Garažna vrata
Garažna vrata so lahko: navadna ali varnostna, glede na način odpiranja pa dvokrilna, dvižna, sekcijska in rolo vrata.
Vrtna vrata
Vrtna vrata se razlikujejo po uporabljenem materialu, načinu odpiranja in uporabljeni energiji.
Dodatki za vrata
Da pa je vrata sploh možno uporabljati, je potrebna vgradnja kljuk in okovja. Predvsem slednje je odvisno od tipa vrat in načina odpiranja, uporabljenega materiala vratnih kril in estetskega učinka.
Za vhodna vrata v stavbo ali stanovanje so dodatki lahko naslednji: trkala, vratna držala, kukala, samozapirala vrat, poštne lopute, potezala ali pa tudi varnostni dodatki kot na primer električne ključavnice, varnostni cilindri, biometrične elektronske ključavnice s čitalcem prstnih odtisov, itd.


 
				Vzpostavljeno iz »http://sl.wikipedia.org/w/index.php?title=Vrata_(arhitektura)&oldid=3909731«				
Kategoriji: VrataArhitekturni elementi 



