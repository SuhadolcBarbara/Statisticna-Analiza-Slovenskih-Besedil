

Atlántski oceán, imenovan krajše tudi Atlántik, je drugi največji ocean na Zemlji, saj pokriva približno petino njene površine. Ime oceana izhaja iz grške mitologije in pomeni »Atlasovo morje«.

Atlantski ocean od severa proti jugu napolnjuje razvlečen bazen v obliki črke S, ki ga ob ekvatorialnih protitokovih na približno 8° severne širine lahko razdelimo na Severni in Južni Atlantski ocean. Ocean, ki ga na zahodu omejujeta Severna in Južna Amerika na vzhodu pa Evropa in Afrika, je prek Arktičnega oceana na severu in Drakovim prelivom na jugu povezan s Tihim oceanom; umetno pa od leta 1914 tudi prek plovne poti skozi Panamski prekop. Na vzhodu razmejitvena črta med Atlantskim in Indijskim oceanom poteka na 20° vzhodne dolžine. Meja z Arktičnim oceanom poteka po lomljeni črti od Grenlandije do najjužnejših delov Svalbarda in nazaj na sever do Norveške.
Atlantski ocean pokriva okoli 20 % površine Zemlje in je po velikosti drugi za Tihim oceanom. Skupaj s sosednjimi morji obsega površino okoli 106.450.000 km²; brez njih pa 82.362.000 km². Površina kopnega, katerega reke se stekajo v Atlantski ocean, je dvakrat tolikšna kot površina kopnega, ki napaja Tihi in Indijski ocean skupaj. Prostornina Atlantskega oceana skupaj s sosednjimi morji je 354.700.000 km³, brez njih pa 323.600.000 km³.
Povprečna globina Atlantika in sosednjih morij je 3.332 m; brez njih celo 3.926 m. Najgloblja točka, 8.605 m, se nahaja v Portoriškem jarku. Širina Atlantskega oceana se giblje med 2.848 km med Brazilijo in Liberijo, do okoli 4.830 km med ZDA in severno Afriko.
Obala Atlantskega oceana je razvejena, s številnimi zatoki, zalivi in morji. Ti vključujejo Karibsko morje, Mehiški zaliv, Zaliv Sv. Lovrenca, Sredozemsko morje, Črno morje, Severno morje, Baltsko morje, Norveško-Grenlandsko morje in Weddellovo morje. Druga značilnost tega oceana je relativno majhno število otokov. Med bolj znanimi so Svalbard, Grenlandija, Islandija, Rockall, Velika Britanija, Irska, Veliki in Mali Antili, Fernando de Noronha, Azori, Madeira, Kanarski otoki, Zelenortski otoki, Bermuda, Karibi, Ascension, Sveta Helena, Tristan da Cunha, Falklandski otoki in Južna Georgia.
Glej tudi

Atlantski tokovi



Oceani na Zemlji
(Svetovni ocean)




Atlantski ocean
Indijski ocean
Južni/Antarktični ocean
Severni/Arktični ocean
Tihi ocean









 Ta članek o geografiji je škrbina. Pomagaj Wikipediji in ga razširi.



 


 
				Vzpostavljeno iz »http://sl.wikipedia.org/w/index.php?title=Atlantski_ocean&oldid=4054554«				
Kategorije: Geografske škrbineOceaniAtlantski ocean 



