; 





Poslovanje Javnega podjetja LPT
Lani so bili skupni prihodki JP LPT od parkirnin, pobranih na parkirnih površinah v občinski lasti in jih ima družba v poslovnem najemu, dobrih 5,3 milijona evrov. Od tega so pobrali za 1,83 milijona parkirnin na parkiriščih, skoraj dva milijona so prinesle parkirne hiše, na površinah, kj jih tržijo s parkomati, pa 1,4 milijona evrov. Poleg tega so prihodki od parkirnin za tovorna vozila nanesli sto tisoč evrov.
Družba, z več kot 160 zaposlenimi, je lani sicer imela rekorden promet, skoraj 14 milijonov, čistega dobička pa 650.000 evrov.
V prvi polovici letos so znašali prihodki od parkirnin malo več kot 2,6 milijona evrov. 





              Ljubljana – V glavnem mestu bodo do konca leta postavili 70 novih parkomatov, plačljive parkirne cone pa bodo uvajali tudi v prihodnje. Nadaljnjih lokacij na občini še niso določili, jih pa postavljajo predvsem ob uvedbi enosmernih ulic, od centra proti obvoznici. Občina je parkomate nazadnje postavila konec lanskega leta, novih 70 pa bodo v prihodnjih mesecih namestili na območju Bežigrada med Linhartovo, Topniško in Dunajsko cesto, v Spodnji Šiški do Drenikove ulice, v Rožni dolini in na območju Kolezije. V javnem podjetju Ljubljanska parkirišča in tržnice pojasnjujejo, da bodo novi parkomati začeli delovati predvidoma decembra ali z novim letom. Cena parkirne ure bo 40 centov, 15. decembra pa bodo začeli izdajati parkirne dovolilnice za stanovalce, do katerih so upravičeni tisti, ki imajo na ulicah, kjer bodo stali parkomati, stalno bivališče in so lastniki vozil. V Četrtni skupnosti Šiška pravijo, da sodi postavitev parkomatov v Spodnji Šiški v že načrtovano prometno ureditev območja z enosmernimi ulicami. Predsednica Sveta ČS Šiška Vesna Kos - Bleiwes pravi, da podpira postavitev parkomatov, kaj pa bodo rekli krajani, še ne ve. »S parkomati je tako, ponekod jih dobro sprejmejo, drugod se nekaj časa razburjajo, potem pa stvari postanejo sprejemljive.« Po njenih besedah je nujno, da se promet tudi v tem delu Ljubljane čim prej uredi.  Prometna ureditev je nujna tudi zunaj centra »Spodnja Šiška je dobila precej velikih stanovanjskih površin, s čimer se povečuje gostota prebivalstva, parkirnih mest pa ni. Ulice so ozke, praktično vsi pločniki in robovi cest pa so zasedeni s parkiranimi vozili.« Predsednica sveta dodaja, da imajo težave tudi dnevni migranti. »Obiskovalci in tisti, ki so zaposleni na tem območju, razen v tovarni Union, ki ima svoja parkirišča, nimajo kje parkirati.« Kos - Bleiwesova še pričakuje, da jim bodo z občine še pred postavitvijo parkomatov, ki je v mestnem proračunu predvidena za jesen, poslali projekt prometne ureditve, da bodo o tem lahko seznanili krajane. Tudi v Društvu za urbano okolje – odbor za lepšo Staro Šiško se s postavitvijo parkomatov v glavnem strinjajo, ker je, kot pravijo, trenutno stanje povsem neurejeno. »Predvsem ob prireditvah v centru mesta je Spodnja Šiška popolnoma zaparkirana, tudi na mestih, kjer to ni dovoljeno. Hkrati opažamo, da smo postali še eden redkih teritorijev z neplačljivimi parkirišči, zato tudi dnevni migranti tu množično parkirajo,« pojasnjuje predsednica društva Nika Katnič. V društvu se zavedajo, da bodo parkomati pomenili za marsikaterega krajana, ki nima lastnega parkirišča, strošek, a pričakujejo, da se bo z njihovo postavitvijo izboljšala splošna prometna situacija v tem delu mesta.  Do konca leta bo v mestu 425 parkomatov Mrežo parkomatov je ljubljanska občina nazadnje širila konec lanskega leta, ko so jih postavili na delih Ročne doline, v Trnovem in Mostah. V Ljubljani jih je skupaj postavljenih 355. Še januarja lani jih je bilo 178, konec leta 2007 pa 150.  Cene parkirne ure so različne. V središču mesta je ta 70 centov, zunaj ožjega središča pa 40 centov. Stanovalcem je omogočeno časovno neomejeno parkiranje z dovolilnico, ki stane sto evrov na leto. Iz podjetja Ljubljanska parkirišča in tržnice so sporočili, da so prihodki od parkirnih na parkomatih v lanskem letu znašali nekaj več kot 1.400.000 evrov, v prvi polovici letošnjega leta pa opažajo, da so skupni prihodki od parkirnin nižji. Pojasnjujejo, da »zaradi postavitve novih parkomatov in s tem spremenjenih navad, ko vozniki namesto na dražjem parkirišču parkirajo na cenejših ob vozliščih, zaradi gospodarske krize in manjše uporabe osebnih vozil za prevoz v mesto«.            





 
 
 
 











                