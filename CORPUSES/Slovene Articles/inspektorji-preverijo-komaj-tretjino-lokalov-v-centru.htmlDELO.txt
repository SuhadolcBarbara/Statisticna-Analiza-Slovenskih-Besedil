; 





              Ljubljana – Na inšpektoratu za delo smo preverili, kako pogosto nadzorujejo poslovanje lokalov v središču mesta. Delo na črno je tam menda nekaj vsakdanjega, kot kaže, pa tamkajšnji gostincev posebno strogo ne nadzorujejo. Neuradno se sliši, da je dela na črno v gostinstvu, še posebno v središču glavnega mesta, izjemno veliko.  Med drugim gre za zlorabo podjemnih pogodb, ki se jih, kot pravijo nekateri nekdanji gostinski delavci, napiše vsak mesec znova. Če se oglasi delovni inšpektor, se delavca prijavi za mesec, v katerem se je inšpektor oglasil, naslednji mesec pa ta isti natakar spet dela brez ustrezne zakonske podlage. Obstajajo tudi podjemne pogodbe za primer povečanja obsega dela, tako da lahko delavec inšpektorju trdi, da v lokalu na primer pomaga zgolj 20 ur na mesec. Inšpektorju lahko pokažejo izpolnjeno in podpisano pogodbo in se izgovorijo, da je delavec začel delati šele tega dne. Ponavadi pa inšpektorji tega pozneje s ponovnimi obiski ne preverjajo. Pogost inšpekcijski nadzor z ustreznim ukrepanjem in izrekanjem kazni takšnih praks najbrž ne bi povsem odpravil, bi jih pa bržkone precej razredčil, zato smo na republiški inšpektorat za delo naslovili nekaj preprostih vprašanj. Izbrali smo deset prepoznavnih lokalov v središču mesta in jih vprašali, kolikokrat so se v preteklih treh letih oglasili na omenjenih naslovih. Gre za lokale, ki imajo po podatkih spletnega portala Gvin po več sto tisoč evrov prihodkov, nekateri celo več kot dva milijona. Inšpekcijski nadzor le v treh lokalih od desetih Odgovorili so nam, da sklepanje podjemnih pogodb samo po sebi ni nezakonito. Opravljanje dela na podlagi podjemnih pogodb je po zakonu o delovnih razmerjih prepovedano v primerih obstoja elementov delovnega razmerja, razen če zakon za posebne primere ne določa drugače. Inšpekcijski nadzor so v preteklih treh letih opravili v le treh lokalih od desetih, po katerih smo spraševali. V enem so se oglasili enkrat, v drugem dvakrat, v tretjem pa šestkrat. Zapisali so tudi, da inšpektorat nima podatkov, če so pod posredovanimi nazivi lokalov v preteklosti mogoče poslovali drugi subjekti, zato je možno, da posredovani podatki ne zajemajo vseh opravljenih nadzorov pri omenjenih lokalih, saj se v evidencah subjekti beležijo po nazivu pravne osebe in matični številki. Pritrdili pa so našim domnevam, da je v gostinstvu zelo veliko dela na črno. Ve se, kje živijo inšpektorji Če ga ne omenimo z imenom ali priimkom, nam je bil razmere v mestnem središču glede gostinstva pripravljen predstaviti nekdanji natakar, ki je iznajdljivost gostincev izkusil v dveh tamkajšnjih lokalih. Potrdil je, da je dela na črno v tej panogi ogromno. Meni, da je tega v primestju manj, saj »tam vsi vse poznajo, hkrati pa večina nima zvez«. Te so pri takšnem poslovanju v središču glavnega mesta menda ključne. »Gre za dva, tri velike igralce, ki imajo čez stvari in posredno obvladujejo gostinstvo v mestnem središču,« je pojasnil. Kot je dejal, »to ne pomeni, da tam ne moreš odpreti nove gostilne – lahko jo, vendar se moraš z ljudmi, ki se ti hitro po odprtju predstavijo kot tvoji 'zaščitniki', dobro razumeti. Seveda to tudi pomeni, da jim moraš dati del mesečnega zaslužka.« Opazil je, da inšpektorji pri svojem delu niso pretirano učinkoviti predvsem zato, ker bi se za ureditev razmer v lokalih morali tam oglasiti večkrat. Za normalizacijo razmer bi morali biti v njih skoraj vsak dan in to v dopoldanskem in popoldanskem delovnem času. S tem bi pritisnili na lastnike, da bi bolj spoštovali zakon. »A to je bolj sanjski scenarij,« je pojasnil. Po njegovih izkušnjah se inšpektorji oglasijo le občasno, kar v večini primerov pomeni, da niti enkrat na leto ne. »Gre za preprosto zadevo. Inšpektorji so ljudje, ki so na teh mestih deset, dvajset let. Ve se, kdo so, kje živijo, s kom so poročeni in koliko otrok imajo. Pa ni treba da se komu kaj zgodi. Dovolj je, da se to ve,« je pojasnil sogovornik.            





 
 
 
 











                