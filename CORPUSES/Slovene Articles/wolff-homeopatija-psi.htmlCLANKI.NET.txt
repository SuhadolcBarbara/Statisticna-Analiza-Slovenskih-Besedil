 H.G. Wolff Naši psi zdravi s pomočjo homeopatije
Objavil: PUPPY VRHNIKA, dne: 29.03.2011H.G. Wolff Naši psi zdravi s pomočjo homeopatije
H. G. Wolff: Naši psi – zdravi s pomočjo homeopatije
Knjige H. G. Wolffa, dr. med. vet., so že dolgo časa priljubljene tako pri veterinarjih in homeopatskih zdravnikih kot tudi pri številnih rejcih, ki so po avtorjevih navodilih vedno znova uspeli pomagati svojim štirinožnim ljubljenčkom.

Doktorja Wolffa je prevevala globoka ljubezen do živali, pa tudi do ljudi, ki skrbijo za svoje štirinožne prijatelje. Povsem na mestu je primerjava v pismu enega najbolj navdušenih bralcev njegovih del, ki ga je poimenoval kot ponovno rojenega Frančiška Asiškega.

Njegovi nasveti so bili tako uspešni, da se z njim niso posvetovali le rejci, ampak tudi ljudje v zvezi z lastnimi obolenji.

Bil je senzibilen človek, z izjemnim darom natančnega opazovanja, ki je kljub velikim uspehom živel po načelu »biti več kot je videti navzven«.
Avtorju, ki bo ostal nepozaben, dolgujemo zahvalo v imenu ljudi in živali. Naj bo ta knjiga, tako kot vse predhodnice, v korist mnogim živalim in s tem tudi ljudem!
Karlsruhe, april 1994

Dr. K. H. Gebhardt
UVOD 
Pričujoča knjiga je namenjena živalskemu svetu, ki si z nami deli planet.

Čeprav vse višje živalske vrste razvijajo bolezenske simptome in so odprte za homeopatski način zdravljenja kot človek, je v nadaljevanju govora le o psu kot živali, ki je človeku najbližja. Po besedah filozofa Schopenhauerja je pes človekova največja pridobitev.
Knjiga je nastala na podlagi knjižice, ki je bila leta 1964 izdana pri založbi Haug v Heidelbergu z naslovom Zdravi psi s pomočjo homeopatske obravnave, in bila prevedena v številnih delih sveta.

Prav to dokazuje, da so povsod prijatelji živali, ki za svoje ljubljenčke izbirajo načine zdravljenja brez kemičnih vsebin, ki bi lahko povzročile stranske učinke ali zdravju celo škodile. Tovrstni ljubitelji živali dajejo prednost zdravljenju, ki z evgenično kuro že v materinem telesu spodbuja zdravje še nerojenega bitja, v primeru bolezni pa organizem v tolikšni meri samovakcinira ali imunizira (izraz cepljenje ni daleč od tega), da med posameznimi izbruhi bolezni postaja vedno odpornejši in zato bolj zdrav.
Homeopatija je aktivna medicina, ki krepi zdravilno moč organizma in je ne utaplja v morju antibiotikov in kortizona. Posamezniku ne odvzema sposobnosti samozdravljenja in ne podkopava zdravilnih moči narave. Homeopatija ne deluje na podlagi materialnih kemičnih snovi, temveč na energijskih valovih potencirane izhodiščne snovi. To je medicina, ki s smiselno uporabo v telesu aktivira lastne sposobnosti za premagovanje bolezni in na tej osnovi deluje hitro, zanesljivo in blago.

Hahnemannova homeopatija je način zdravljenja, ki do danes ni bil podvržen nobeni medicinski spremembi, novostim ali razvojnim smernicam medicine. Od odkritja v začetku 19. stoletja se v temeljih ni prav nič spremenila – spremenila se je samo v oblikah.
Odkar znanost vse bolj spoznava in sprejema dejstvo, da igrajo zelo rahli dražljaji pomembno vlogo pri življenjskih procesih in metabolizmu, homeopatija vedno bolj pridobiva na veljavi . Že neznatne količine določenih snovi, na primer hormonov in vitaminov, močno vplivajo na oboje.
Homeopatija ni nasilno zatiranje nadležnih simptomov neke bolezni s kemičnimi sredstvi, pač pa odpravljanje teh. Odpravljanje simptomov temelji na uporabi majhnih količin naravnih sredstev, ki imajo podobno delovanje kot bolezen sama. Homeopatija podpira samozdravljenje organizma po naravni poti in nima škodljivih stranskih učinkov. To je pomembna prednost v primerjavi z drugimi metodami zdravljenja, vendar na žalost še ni dovolj cenjena.
Zagotovo uporaba homeopatije pri živali ni tako enostavna kot pri človeku, ki svoje težave lahko izrazi s pomočjo govora. Vodijo nas objektivni bolezenski pojavi. V kolikor izbira enega samega zdravila za simptome ali stanja ne zadostuje, smo prisiljeni poseči po dveh ali treh in jih ustrezno sestaviti. S tem se seveda oddaljimo od ideala homeopatskega zdravnika, ki ima težnjo z enim samim sredstvom obravnavati bolezensko situacijo. Tu in tam pa je to vendarle potrebno.
S homeopatskimi zdravili lahko pričnemo takoj ob prvih znakih bolezenskega stanja, na primer z Aconitum pri začetku bolezni z vročino, zlasti če pravilna diagnoza še ni postavljena in zdravniška pomoč ni ravno na dosegu. Dokazano pogosto lahko s pravočasno uporabo stanju primernega sredstva preprečimo izbruh bolezni. Ime bolezni je na splošno nepomembno, čeprav se v nadaljevanju besedila zaradi preglednosti držimo običajnih bolezenskih znakov.
Pričujoča knjiga je v prvi vrsti namenjena veterinarjem, ki se zavedajo, da lahko homeopatija s kopico možnosti zaključi številne vrzeli njihovega terapevtskega obravnavanja in jim pri uporabi homeopatije manjka praktičnih navodil. Kdor bi želel globlje prodreti v odtenke medicinske materije, naj se z njimi pobliže spozna v literaturi, ki je navedena na koncu knjige.

Da bi bilo branje besedila v pomoč tudi laičnim prijateljem živali, so strokovno-znanstveni izrazi namenoma omejeni. Preprostemu bralcu naj bi poleg zdrave pameti knjiga posredovala nasvete, ki jih potrebuje, da bo v obdobju, ko je žival zdrava, ukrepal preventivno, v obdobju bolezni pa kurativno.
V današnjem času, ki je še posebej globoko ujet v snov, je izdaja takšne knjige morda nujnost. Zdravje je velika dobrina in vzdrževanje le-te navkljub vsem življenjskim nevarnostim je pomemben dosežek. To velja za vsa živa bitja.
Schopenhauer v svojih Aforizmih o življenjski modrosti pravi: »Devet desetin našega življenja sloni na zdravju. Z njim je vse vrelec užitka – zdravje je daleč najvažnejše za človekovo srečo. Zdravju delno sorodna je lepota.«
Ljubeča skrb za vsa živa bitja ni nikjer izražena bolj obsežno kot v budistični Metta-Sutti. Zdravje in bolečin prosta bit sodita k sreči in miru, ki je tam zaželena vsem živim bitjem, ljudem in živalim:
Naj bodo vsa bitja srečna,

naj najdejo mir.

Kakršnokoli živo bitje,

močno ali šibko,

veliko ali majhno,

vidno ali nevidno,

daleč ali blizu,

nastalo ali v nastajanju –

naj bodo vsa bitja srečna.
...
Kaj več pa v sami knjigi...

KNJIGA H. G. Wolff: NAŠI PSI – ZDRAVI S POMOČJO HOMEOPATIJE na voljo od 31.3.2011 do 14.5.2011 v prednaročilu z 40% popustom 21 eur. Predviden izid knjige 20.5.2011.Spletna stran Facebook.#1 - Andy, 2011-03-31 03:20:14Superca...