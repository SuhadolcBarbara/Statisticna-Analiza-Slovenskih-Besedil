; 





 
»Če nas Bratuškova ne bo sprejela, bomo skupaj z obema civilnima  iniciativama, ki delujeta na Škofljici, uresničili našo grožnjo in  začeli zapirati ceste,« pravi Jordan, ki je podobne ukrepe napovedal že  večkrat, a jih potem niso nikoli uresničili.
  





Grosuplje, Ribnica,  Kočevje – Z vožnjo z drezino po železniški progi Grosuplje–Kočevje so župani razvojne osi 3a, to je od Ljubljane do Kolpe, opozorili na nujnost dokončanja obnove te 120 let stare prometne povezave. »Tu, na Kočevskem, je Kosovo. Tu ni bilo investicij in regija se ni razvijala zaradi zelo slabih prometnih povezav,« je dejal Ivan Jordan, župan občine Škofljica.»Hoteli smo se seznaniti, kako poteka rekonstrukcija proge, in s tem povezanimi težavami,« je povedal kočevski župan Vladimir Prebilič, ko se je drezina ustavila v Kočevju. Slovenske železnice so potrebovale pet let za obnovo proge Grosuplje–Kočevje do Ribnice, kjer zdaj urejajo postajo, za nadaljevanje obnove do Kočevja pa je zmanjkalo denarja. Ni ga niti za tretjo fazo – namestitev signalnovarnostnih in telekomunikacijskih naprav ter ureditev nivojskih prehodov. Za to obnovo bi potrebovali še približno 40 milijonov evrov, da bi lahko uvedli redni potniški in tovorni promet.Neobnovljena  še četrtina progeDa bi obnovili še zadnjih 12 kilometrov od skupno 49 kilometrov dolge železniške proge, je kočevski župan Prebilič že maja letos premierki Alenki Bratušek predlagal, da bi sredstva zagotovili iz programa Pokolpja. Župani razvojne osi 3a so pobudo podprli, tako da bi iz programa Pokolpje, kjer je na voljo 280 milijonov evrov neporabljenih sredstev za prometno infrastrukturo, denar namenili za dokončanje obnove železniške proge proti Kočevju. »Gospodarski minister Stanko Stepišnik se z našim predlogom strinja in je pismo poslal infrastrukturnemu ministru Samu Omerzelu, vendar pa medresorska usklajevanja zahtevajo čas,« pravi Prebilič.Na vlaku 1000 potnikovZ uvedbo potniškega prometa bi razbremenili državno cesto Kočevje–Ljubljana, ki jo imenujejo tudi cesta smrti. Ivan Jordan pravi: »Po ocenah bi vlak na progi Grosuplje–Kočevje redno uporabljalo približno1000 ljudi, ki se vsak dan odpravijo v Ljubljano. To bi bila razbremenitev za cesto.« Poleg tega so prometne povezave osnova gospodarskega in drugega razvoja, opozarja Jordan.
V ponedeljek bodo župani izvedeli, ali se bodo – tako kot so zahtevali na julijskem srečanju županov razvojne osi 3a – srečali s predsednico vlade ter gospodarskim in infrastrukturnim ministrom. Do zdaj še niso dobili termina za sestanek, na katerem bi govorili o obnovi železniške proge proti Kočevju, o gradnji polnega priključka Šmarje–Sap in o prometni rešitvi za Škofljico: ureditvi tri- oziroma štiripasovnice ali gradnji obvoznice mimo Škofljice.»Če nas Bratuškova ne bo sprejela, bomo skupaj z obema civilnima iniciativama, ki delujeta na Škofljici, uresničili našo grožnjo in začeli zapirati ceste,« pravi Jordan, ki je podobne ukrepe napovedal že večkrat, a jih potem niso nikoli uresničili. 





 
 
 
 











                