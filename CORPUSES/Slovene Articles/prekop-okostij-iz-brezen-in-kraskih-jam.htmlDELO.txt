; 





              Ljubljana – Ministrstvo za delo je začelo čistiti kraške jame in izvajati sanitarni prekop posmrtnih človeških ostankov, ki so bile odkrite v nekaterih jamah. Danes so se spustili v brezno v Martinovih Hrastnicah pri Postojni. Za ta namen ima ministrstvo letos zagotovljenih 20.000 evrov.Ministrstvo namerava prek izbranega izvajalca opraviti sanitarni prekop posmrtnih človeških ostankov še iz Vodiškega brezna, Cukalovega brezna, Ajharjevega brezna, brezna pri Repišah, Tičkove jame, Grobnice, Joščevega brezna, brezna Podgomila, Klobučarjevega brezna v Košovcu, Jelence, Krimske jame, Špirnice, brezna v Mrzlih dolih, Pipance, Zalesnika in Brezna II pri Cvetrežu.  Že leta 1993 so jamarji na podlagi izpiskov iz katastra izdelali seznam 86 brezen z opaženimi človeškimi ostanki, ki je dal osnovo za vnos v seznam prikritih grobišč. Leta 2007/2008 pa so v okviru naloge o obstoju in obsegu prikritih grobišč v kraških jamah in breznih po naročilu ministrstva za delo in komisije vlade za reševanje vprašanj prikritih grobišč pregledali 40 kraških jam na območju Krasa, Primorske, Notranjske in Dolenjske. Na dnu vsake so naleteli na okostja oziroma so jih potrdili z delnimi sondiranji. Ministrstvo za delo navaja, da je bilo ugotovljeno, da obstaja javni interes, da se opravi iznos najdenih posmrtnih ostankov, saj obstaja nevarnost, da se v sedanjem stanju lahko zgodi skrunitev, ker se posmrtni človeški ostanki nahajajo na površju dna kraških jam in brezen.Pridobljeni podatki ne omogočajo identifikacije umrlih, zato ministrstvo v danih okoliščinah ne namerava ugotavljati njihove identitete. Posmrtni ostanki bodo preneseni in pokopani v kostnici v Mariboru. Shranitev pa bo opravljena tako, da bo omogočena morebitna poznejša identifikacija. Nadaljnji sanitarni prekopi iz drugih kraških jam se bodo izvajali predvidoma v prihodnjih letih.            





 
 
 
 











                