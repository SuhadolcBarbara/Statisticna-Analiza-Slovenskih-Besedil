; 





              Maribor - Hilda Tovšak danes ni prišla na Okrožno sodišče v Maribor na predobravnavni narok v zadevi, povezani z nedovoljenim dajanjem in prejemanjem daril pri posredovanju tujih delavcev za delo na šestem bloku Termoelektrarne Šoštanj (Teš). Tovšakova ni prišla zaradi zdravstvenih težav, ostali obtoženi so prisotni.
Nedovoljeno dajanje in sprejemanje daril naj bi potekalo konec lanskega in v začetku letošnjega leta, policija pa je osumljene kaznivih dejanj pridržala po 34 hišnih preiskavah, ki jih je konec februarja opravil Nacionalni preiskovalni urad. V priporu so nato bili Tovšakova, Konfisz, Pangerc in Plankar.
Primer, za katerega se danes na mariborskem sodišču začenja sojenje, je odmeval tudi zato, ker je bila Tovšakova, potem ko je vodja specializiranega tožilstva Harij Furlan 12. aprila spremenil pravne kvalifikacije v zahtevi za preiskavo v milejšo obliko kaznivega dejanja, neupravičeno v priporu dlje časa, kot za takšne primere predvideva zakonodaja.
Tovšakovo so zato 17. maja izpustili iz pripora, bi pa se v zapor morala vrniti že dan pozneje. Vendar pa jo je policija teden dni neuspešno iskala, nato pa se je 24. maja sama predala policiji v okolici Mislinje. Odvetnik Tovšakove Boris Kanduti je zatem vložil odškodninski zahtevek, v katerem zaradi 63 dni neupravičenega pripora terja 16.350 evrov.
Nekdanja direktorica Vegrada je od predaje policistom 24. maja na prestajanju zaporne kazni na Igu.
Tovšakova je bila obsojena v zadevah Čista lopata, Betnava, Rimske terme in Vegradova blagajna vzajemne pomoči, celjsko sodišče pa ji je 11. julija letos izreklo enotno zaporno kazen sedem let in pol zapora.
 





 
 
 
 











                