; 





Zagreb − Hrvaški mediji poročajo, da je zagrebški župan Milan Bandić odpustil celotno upravo Zagrebškega holdinga, mestnega podjetja, ki hrvaški prestolnici zagotavlja komunalne, prometne in trgovinske storitve.
Poleg predsednika holdinga Iva Čovića so odpovedi po poročanju Jutarnjega lista dobili še Vlasta Pavić, Alenka Košiša Čičin-Šain in Tomislav Čulo. Nihče med njimi menda ni bil ne opozorjen ne obveščen, da jih čaka prekinitev delovnega razmerja, a kot piše reški Novi list, nad tem niso presenečeni, saj so se zavedali, da zanje v Zagrebškem holdingu ni prihodnosti.
Sicer pa je odpoved sodelovanja z upravo holdinga po pisanju Jutarnjega lista župan Bandić napovedal že prejšnji teden, ko je razmere v zagrebškem podjetju, čigar izguba se bliža številki tri milijarde kun oziroma približno 397 milijonov evrov, označil za »alarmantne, dramatične in kritične«. Poudaril je, da je bilo v holdingu v zadnjih štirih letih, torej v času vodenja zgoraj omenjene uprave, prek političnih zvez zaposlenih 2000 ljudi, zaradi česar so potrebni radikalni ukrepi, sicer bo ogroženih vseh 13.500 delovnih mest. 





 
 
 
 











                