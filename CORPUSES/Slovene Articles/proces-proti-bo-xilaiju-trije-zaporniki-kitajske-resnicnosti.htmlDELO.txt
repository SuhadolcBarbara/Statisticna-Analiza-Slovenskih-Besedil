; 





              Peking – Kitajske oblasti so poskrbele za vse podrobnosti, povezane s sojenjem Bo Xilaiju, ki se je začelo v četrtek v mestu Jinan. Varnoste sile so dobro zavarovale četrt, v kateri stoji okrožno sodišče, in postavile barikade pred njegov vhod.Policija kljub temu ni mogla preprečiti shoda privržencev odstavljenega politika, ki so se zbrali nedaleč stran in v rokah držali transparente z okorno izpisanimi parolami. Zbrali so se, da bi zahtevali pravico – ne toliko za Boja kakor za sebe in družbo, ki ji vladata umazan denar in neobvladljiva korupcija. »Pravičnost se začne pri njem!« je pisalo na enem od transparentov. Na internetnih forumih so se pojavile fotografije Bo Xilaija z napačno izpisanimi pismenkami za »pravičnost«, pod njimi pa je pisalo: »Če je on ne more pričakovati, zakaj misliš, da jo lahko pričakuješ ti?« Dan pred začetkom »sojenja stoletja« je policija odstranila skupino nekaj sto demonstrantov, ki so v Jinan pripotovali iz vse Kitajske. Nekateri so samo hoteli podpreti »tovariša Bo Xilaija« in so zatrjevali, da je »dober človek«, ne da bi podrobneje pojasnjevali, zakaj tako mislijo. Nekateri so nosili sliko Mao Zedonga, ki ga je Bo pogosto citiral, drugi so trdili, da »98 odstotkov Kitajcev podpira Boja«, ne glede na obtožbe o prejemanju podkupnine, zlorabi oblasti in prikrivanju umora britanskega poslovneža.Kakor povsod drugod po svetu so tudi na Kitajskem ljudje naklonjeni šibkim, poraženim in ponižanim. Toda nekateri pripadniki starejše generacije globoko simpatizirajo z njim že zato, ker je imel težko mladost. Potem ko so njegovega očeta, velikega revolucionarja in Mao Zedongovega finančnega ministra Bo Yiboja, med veliko kulturno revolucijo razglasili za »desničarja« in ga obsodili na dvanajstletno zaporno kazen, je Bo Xilaijeva mati storila samomor (ali pa so jo ubili) zaradi pritiska Rdečih straž, on pa je kot sin »prokapitalističnega« reformista preživel pet let v posebnem zaporu za otroke odstavljenih politikov.Nekateri so v Jinan prispeli samo zato, da bi se prepričali, ali bo sodišče pri tem procesu res upoštevalo zakonski postopek ali pa bo samo hitro prebralo sodbo, ki jo je že vnaprej določilo partijsko vodstvo. Prvi dan sojenja so vsi opazili, da je že scenografija v sodni dvorani skrbno pripravljena in da sta Boja v čisti beli srajci brez lisic na rokah pred sodnike privedla dva policista, pol glave višja od njega. Če upoštevamo, da je Bo visok 186 centimetrov, lahko ugotovimo, da so čuvaja očitno izbrali tako, da bi bil obtoženec videti nižji od njiju. Medtem ko so v sodni dvorani brali izjave prič – predvsem kitajskih tajkunov, ki jim tožilstvo očita, da so Boja podkupovali z milijonskimi zneski –, so se na ulicah Jinana zbirali nemirni neolevičarji, ki so ponavljali, da lahko Kitajsko rešijo samo s prerazporeditvijo sredstev, kakor je obljubljal Bo. Hkrati je bilo na ulicah videti tudi Bojeve kritike, ki jih je odstavljeni politik nekoč pošiljal v popravna delovna taborišča brez sojenja in izrečene sodbe samo zato, ker so ga ovirali na njegovi poti. Največ pa je bilo tistih, ki so prišli na ulice zaradi neke nepravične odločitve, ki jih je prizadela, in lahko zdaj izkoristijo sojenje nekdanjemu članu politbiroja za to, da pritegnejo pozornost novinarjev in v mikrofon nekega radia ali televizije preberejo svojo peticijo, za katero se vlada ne zmeni. Jinan je tako razkril podobo celotne Kitajske in njene globoko razdeljene družbe: vsi so namreč glasno zahtevali pravičnost, vendar so jo vsak po svoje izrazili. Kitajske oblasti se zavedajo, da ljudi, ki so se zbrali zaradi sojenja Bo Xilaiju, povezuje samo močno nezadovoljstvo z vodilno partijo, zato so odpeljale v pripor vse, ki so bili preglasni. Med Kitajci se je zato pojavila šala o treh zapornikih v isti celici, ki drug drugega sprašujejo, zakaj so jih zaprli. »Jaz sem na internetu pisal proti Bo Xilaiju,« pravi prvi. »Jaz sem se udeležil demonstracij v podporo Boju,« pove drugi. »Jaz pa sem Bo Xilai,« jima odgovori tretji.            





 
 
 
 











                