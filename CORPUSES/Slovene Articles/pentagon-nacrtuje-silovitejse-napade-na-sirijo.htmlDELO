Pentagon načrtuje silovitejše napade na Sirijo?
Bela hiša je Pentagon zaprosila za razširjen seznam, ki naj bi vseboval »veliko več« tarč od sprva predvidenih.
Ba. P., Delo.si
ned, 08.09.2013, 12:20
Pentagon načrtuje silovitejše napade na Sirijo?
Medtem ko Pentagon pospešeno načrtuje morebitno vojaško akcijo ZDA v Siriji, pa se ameriški predsednik Barack Obama pripravlja, da bo v torek nagovoril ameriške državljane in jim predstavil načrte glede Sirije Foto: Goran Tomasevic/Reuters
Washington - Pentagon po poročanju ameriškega časnika Los Angeles Times načrtuje silovitejše in daljše napade na Sirijo, kot je bilo sprva predvideno. Dva predstavnika ameriške administracije sta za časnik dejala, da je Bela hiša Pentagon zaprosila za razširjen seznam, ki naj bi vseboval »veliko več« tarč od sprva predvidenih 50.
Pentagon menda načrtuje uporabo bombnikov ter petih rušilcev, ki že nadzorujejo situacijo v vzhodnem Sredozemlju. »Izstrelili bomo več salv izstrelkov ter po vsaki salvi ocenili situacijo, vendar vse znotraj 72 ur,« je po navedbah francoske tiskovne agencije AFP za prej omenjeni ameriški časnik dejal predstavnik, ki je seznanjen z vojaškim načrtovanjem.
Medtem ko Pentagon pospešeno načrtuje morebitno vojaško akcijo ZDA v Siriji, pa se ameriški predsednik Barack Obama pripravlja, da bo v torek nagovoril ameriške državljane in jim predstavil načrte glede Sirije, ki jo Washington obtožuje uporabe kemičnega orožja proti svojemu prebivalstvu.
Obama se sicer zaveda, da bo težko prepričati člane obeh domov parlamenta, da podprejo vojaško akcijo proti Siriji. Raziskava, ki jo je v petek objavil Washington Post, je pokazala, da 224 od trenutno 433 članov predstavniškega doma nasprotuje oziroma se nagiba proti podpori vojaški akciji, medtem ko jo podpira vsega 25 poslancev, 184 pa je neodločenih.