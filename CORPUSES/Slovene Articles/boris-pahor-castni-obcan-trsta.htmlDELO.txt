; 





                      Delova osebnost 2010 Boris Pahor je bil leta 2010 izbran za Delovo osebnost leta. V pogovoru ob tej priložnosti ni skrival, da je ob vsakem priznanju  skeptičen: »Kakor sta moja oseba in moje delo dolgo dobo stala ob strani  in se zdaj reliefno uveljavljata, tako bosta jutri ob neki spremembi  položaja spet ostali v senci, ali pa bosta celo doživeli odklon.«                                          





Tržaški pisatelj, mislec in svetovljan bo v ponedeljek praznoval stoti rojstni dan. V čast njegovemu visokemu jubileju in njegovi dolgi in izjemno plodoviti pisateljski poti se bo zvrstilo več prireditev.
Danes opoldne mu bo tržaški župan Robert Cosolini podelil naziv častnega občana Trsta, Slovenija se bo velikemu Slovencu poklonila v ponedeljek, na sam rojstni dan, s prireditvijo v SNG Opera in balet Ljubljana.
Takratni tržaški župan Roberto Dipiazza je Pahorju ponudil naziv zaslužnega meščana za njegovo vlogo v kulturi, trpljenje med nacistično okupacijo in nasprotovanje jugoslovanskemu komunističnemu režimu že leta 2009, a je Pahor takrat naziv zavrnil, ker v utemeljitvi ni bil omenjen fašizem, česar tedanja desnosredinska mestna uprava ni dovolila.
Nova levosredinska uprava se je s Pahorjevo zahtevo, da so v utemeljitvi omenjeni vsi trije totalitarizmi, ki so mu zagrenili življenje (fašizem ga je prikrajšal za jezik in kulturo, nacizem ga je skušal v taborišču uničiti, komunizem je bojkotiral njegove knjige) strinjala in tako danes prejme naziv zaslužnega meščana iz rok sedanjega župana Roberta Cosolinija.
Državljan Evrope 2013
Boris Pahor je tudi dobitnik nagrade Evropskega parlamenta Državljan Evrope  za leto 2013. Nagrade je namenjena posameznikom ali skupinam, ki so si  posebej prizadevali za vzajemno razumevanje in tesnejše povezovanje  narodov Evropske unije.
Pozno priznanje Slovenije
Vstop v 100. leto je pisatelj pospremil z objavo svojih dnevniških zapisov Knjiga o Radi. Med njegova najbolj znana dela spadajo Nekropola, Nomadi brez oaze, Mesto v zalivu, Spopad s pomladjo... Čeprav so njegova dela že prej izhaja tudi v Sloveniji, smo Slovenci pisatelja Borisa Pahorja začeli ceniti šele po njegovem devetdesetem letu, potem, ko so njegova dela zbudila pozornost v tujini. 





 
 
 
 











                