; 





Poetu ni v čast to, kar lahko sliši 
Harmonikar, skladatelj in član zasedbe Terrafolk Janez Dovč meni, da je mestno jedro naravnost narejeno za glasbo. »Ljubljana ima zaradi simpatičnega in arhitekturno izvrstnega jedra velik potencial za spontane ulične nastope, ki ji dajejo dodatni kulturni utrip, živost in odmev prostora.« Tudi zaradi tega so v sklopu ustvarjalnega polja Celinka v sodelovanju z Društvom za ENO glasbo in še nekaterimi partnerji leta 2011 v Ljubljani prvič organizirali Praznik glasbe in se s tem pridružili mednarodni iniciativi Fête de la Musique, ki poteka v več kot 100 državah in 340 mestih po vsem svetu. Ugotavlja pa, da sta pomanjkanje ustrezne zakonodaje in regulativ ter sebično poslovanje posameznih trgovcev in gostincev pripeljali do razmer, ko je mesto polno preglasnih zvočnikov. Prostorov, kjer bi se iz tišine lahko rodila glasba, tako rekoč ni. Tradicionalni ljudski instrumenti, kot so citre, gosli, cimbale, tamburice, bas, so mnogo pretihi, da bi lahko osvojili svoj zvočni prostorček. »Če že, tako lahko ob večernem sprehodu slišimo bolj glasne inštrumente, morda ansambel marijačijev s trobentami pa vedno isti trio, piskajoči klarinet, razglašena harmonika in udrihajoči tapan,« je razočaran nad glasbeno podobo v središču. »O sedanji zvočni sliki kulturne prestolnice in najlepšega mesta na svetu bi nam lahko marsikaj povedal kar poet sam. Na Prešernovem trgu, arhitekturnem srcu Ljubljane, mu na desno uho nabija oglasni zvočnik trgovine Emporium, z levim lovi odmev vedno istega sezonskega tria, svoj pogled pa lahko usmeri na neugleden odrček kavarne Pločnik, kjer večinoma, z redkimi izjemami, nabijajo terasa bendi, ki si niti kitare ne znajo uglasiti, tako da težko začnemo diskutirati o muziciranju in kulturni podobi.«
  





              Ljubljana – Kulturno podobo mesta oblikujeta tudi glasba in ulično glasbeno ustvarjanje, to pa se na Prešernovem trgu tepe z glasbo, ki jo za privabljanje kupcev predvaja trgovina Galerija Emporium. Problematike so se lotili v Društvu za ENO glasbo in razgalili (ne)delovanje tistih, ki bi morali skrbeti tudi za zvočno kulturo mesta. Janez Križaj, vodja projektov v Društvu za ENO glasbo, je pojasnil, da takšno muzikalično oglaševanje preprečuje javne nastope, razvrednoti umetniško vrednost glasbe in uničuje kulturno ter turistično podobo kraja. Pristojni organi se po njegovih izkušnjah na pozive k ureditvi razmer ne odzivajo ali pa niso učinkoviti.  Prijavo so naslovili na mestni inšpektorat, vendar je članom društva inšpektorica Sabina Tehovnik pojasnila, da inšpektorji ukrepajo in zahtevajo odstranitev akustičnih naprav na javnih površinah, a jih kršitelji zgolj prestavijo na pročelje stavbe. Ukrepajo lahko samo na površinah, ki so v lasti MOL, in še to odvisno od vrste kršitve. Drugje nimajo pristojnosti, kar velja tudi za Galerijo Emporium. Takšno izogibanje odloku inšpektorje demotivira, zato ponavadi ne ukrepajo več. Obrnili so se tudi na višje instance Proti tem kršitvam lahko ukrepa tudi tržni inšpektorat, a kot so ugotovili v Društvu za ENO glasbo, ta pritožbenike raje usmerja na inšpektorat za okolje in prostor ter na policijo. Na okoljskem inšpektoratu pravijo, da so pregled opravili in da »je bil regulator glasnosti zvočnikov nastavljen na najnižjo možno« ter da za nadzor takšnih primerov prav tako niso pristojni. Društvo se je zaradi glasbe iz Emporiuma obrnilo tudi na policijo, kjer pravijo, da lahko ukrepajo šele po deseti uri zvečer, takrat pa so vrata trgovine že zaprta. Člane društva so zato napotili na okoljsko inšpekcijo. Križaj pravi, da so jih na policiji še podučili, da se je treba v življenju malo prilagoditi in se naučiti sobivati. Po Križajevih navedbah pa so iz policijskih vrst do Emporiuma pricurljali podatki o prijavitelju, ta pa je imel nato »nepredvidene težave«. Na PU Ljubljana so poudarili, da so v omenjenem primeru zbrali potrebna obvestila in kršitelju zaradi kršitev javnega reda in miru izdali plačilni nalog. Poudarili pa so tudi, da policija dosledno spoštuje določila s področja varovanja osebnih podatkov. Na ministrstvu za kulturo imajo z definicijo kulture problem Ukrepali bi lahko tudi na direktoratu za kulturno dediščino, a ta, kot ugotavljajo v društvu, pojem kulturne dediščine interpretira skrajno ozko. Pojmov, kot je kulturna identiteta, »sploh ne upoštevajo in ne varujejo«. »Vse v redu, dokler so opeke na mestu,« ugotavlja Križaj. Na ministrstvu za kulturo pa so pojasnili, da niso mogli sklepati, da bi omenjeno predvajanje glasbe škodovalo kakšni od varovanih lastnosti spomenika. Trgovci z glasbo privabljajo kupce po vsem svetu V Galeriji Emporium pravijo, da je predvajanje glasbe v trgovini in na vhodu pomemben dejavnik pri trgovski dejavnosti in da danes skoraj ni trgovine, ki glasbe ne bi predvajala. To je po svetu nekaj običajnega, pravijo. Trgovina stoji v mestnem jedru, zato privablja tudi veliko turistov, ki niso samo kupci, ampak zgradbo tudi občudujejo. Zato se jim zdi zelo pomembno, da trgovina kaže odličnost kot arhitekturni spomenik, kot najstarejša ljubljanska blagovnica in kot sodobna trgovina. K temu pripomore tudi primerna glasba.            





 
 
 
 











                