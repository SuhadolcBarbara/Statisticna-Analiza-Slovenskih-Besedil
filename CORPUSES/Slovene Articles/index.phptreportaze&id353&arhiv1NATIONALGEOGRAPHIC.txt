







Januar 2012 | Sol in zemlja

Besedilo: Virginia Morell
Fotografije: George Steinmetz 

Prizor je bil videti kot ustvarjen v hollywoodski delavnici za pripravljanje posebnih učinkov. Septembra 2005 so afarski pastirji v severni Etiopiji osupli ostrmeli, ko se je zemlja na široko razprla in pogoltnila njihove koze in kamele. Kosi obsidiana, ki jih je izvrglo iz podzemnih votlin, so po pričevanju nekega domačina leteli po zraku “kakor velikanske črne ptice”. Ko je izbruhnil Erta Ale (v afarskem jeziku ‘kadeča se gora’), največji ognjenik na tem območju, je oblak dvigajočega se pepela tri dni zakrival sonce.
Kaj je sprožilo te pretresljive dogodke? Kilometre globoko pod Zemljinim površjem se je orjaška gmota magme dvignila med dvema litosferskima ploščama in ju še nekoliko razmaknila. Na površju se je vzdolž 60-kilometrskega pasu v puščavi odprlo na stotine prelomov in razpok, v njih pa je izginila nesrečna živina. Od takrat se je na tem območju zvrstilo še več kot deset podobnih dogodkov, le manjšega obsega.
Afarska kotlina v vzhodni Afriki je med geološko najdejavnejšimi območji za Zemlji. Če to pokrajino preletite z letalom (ali z enosedežnim motornim jadralnim padalom, kar je fotograf George Steinmetz storil že ničkolikokrat), je videti zamrznjena in nepremična kakor arktični led. Vendar je občutek brezčasne spokojnosti v Afarju varljiv. Kamnita Zemljina skorja se na tem območju razmika, podzemna magmatska ognjišča pa napajajo 12 delujočih ognjenikov, bruhajoče gejzirje, brbotajoče kotanje z vrelo vodo in jezero razbeljene lave.
 










