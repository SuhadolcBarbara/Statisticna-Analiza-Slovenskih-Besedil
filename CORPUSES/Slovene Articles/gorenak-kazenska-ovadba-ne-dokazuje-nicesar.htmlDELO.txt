; 





V jutrišnjem Delu preberite, kako ovadbo komentira uslužbenka Alenka Colja. Svoje mnenje o primeru pa nam je zaupala tudi nekdanja ministrica za javno upravo Irma Pavlinič Krebs. 





Ljubljana - Prejšnji teden smo v Delu razkrili,   da so ljubljanski kriminalisti že končali preiskavo o izgubljenih   podpisih za sklic referenduma o slabi banki in vložili kazensko ovadbo   zoper eno osebo, primer pa še proučuje pristojna državna  tožilka. Na ministrstvu za notranje zadeve (MNZ) so nam zdaj potrdili,  da gre za enega  njihovih zaposlenih.
Po naših neuradnih informacijah gre za Alenko Colja, vodjo sektorja za  registracijo prebivalstva in javne listine. Uslužbenka vsebine ovadbe doslej ni poznala, je pa, kot kaže, z njo le bil seznanjen nekdanji minister, zdaj pa poslanec SDS Vinko Gorenak, ki je doslej še ni hotel komentirati, češ da  je na dopustu na Češkem in da podrobnosti ne pozna. Je pa kot prvi mož MNZ sicer vseskozi zavračal krivdo za največji  spodrsljaj v postopkih  uresničevanja neposredne demokracije v zgodovini  slovenskega  parlamentarizma.
Danes je na svojem blogu zapisal, da je iz medijev pravkar izvedel za ovadbo uslužbenke, vendar ta po njegovo ne dokazuje, da so referendumski podpisi izginili na MNZ. »Očitno se nanaša na to, da je omenjena uslužbenka  liste s podpisi po delovnem času pustila na svoji delovni mizi in jih ni  zaklenila v omaro. To je torej vsebina kazenske ovadbe in nikakor ne  gre za to, da bi omenjeni uslužbenki policija dokazovala, da jih je  namenoma ali po čigavem naročilu kakorkoli odtujila.«
V zapisu je ugovarjal tudi generalnemu sekretarju ZSSS Milanu Utroši, ki je z izjavo, da je morala oseba ravnati po navodilu nadrejenih in ne na lastno pesto, s prstom pokazal ravno nanj: »Izjava je zgolj in samo dokaz njegove že večkrat potrjene ultra leve politične usmerjenosti in ne sindikalnega dela.«
»Če bi obstajali kakršnikoli dokazi, da so bili izginuli referendumski  podpisi odtujeni na MNZ, verjamem, da bi Gregor Virant z veseljem povedal javnosti,« ugotavlja Gorenak. Tako pa tudi »sedanji notranji minister ne verjame v politične motive, temveč govori o malomarnem delu«. 





 
 
 
 











                