 Zakaj otrok potrebuje slikanice?
Objavil: Tolovaj, dne: 10.03.2012Zakaj otrok potrebuje slikanice?
Slikanice so izjemno pomembne za otrokov razvoj. Žal številni starši nanje gledajo le kot na sredstvo za zabavo in zato po slikanicah posegajo nekritično ali pa sploh ne.

Kakovostna slikanica je prvovrsten zaveznik pri vpeljevanju otroka v svet knjig in znanja. Ker temelji na sliki, je privlačna in nezahtevna, a hkrati lahko ponuja dragocena sporočila, ki pomagajo pri oblikovanju otrokove osebnosti.

Za razliko od risank, računalniških igric in sorodnih sodobnih medijev imajo klasične slikanice naslednje prednosti:
1. Besednjak je prilagojen otroku. Besed ni veliko, stavki so kratki, a spreten avtor slikanice bo znal preprosto pripoved vseeno tako prilagoditi, da bo zadržala otrokovo pozornost od začetka do konca in mu spotoma ponudila še spoznavanje kake nove besede ali besedne zveze.
2. Slika dopolnjuje in nadgrajuje besedilo. Otroci uživajo v prepoznavanju podob na slikah in odkrivanju drobnih detajlov, ki presegajo besedilo samo. S pomočjo slik si otroci lažje predstavljajo dogajanje, sledijo dogodkom in se jih naučijo med seboj logično povezati.

3. Slikanica je prilagojena otrokovemu ritmu poslušanja, gledanja in dojemanja. Vsak otrok je drugačen, isto zgodbo bo vsak dojel po svoje, eden se bo ustavil pri določenem prizoru, drugi se bo hotel večkrat vrniti h kaki podrobnosti ... Množični mediji se, nasprotno, ne prilagajajo otrokom, ampak se morajo otroci njim.
4. Slikanice spodbujajo različne otrokovo čute. Ob vidu in sluhu je tu vsaj še tip, saj otroci pogosto pobožajo živalice na sliki, radi sami obračajo liste, na voljo so tudi slikanice, kombinirane z blagom, folijo, plastiko in različnimi vrstami papirja. Omenimo še interaktivne slikanice, kjer dotik določene točke sproži določen dogodek ...
5. Branje slikanice je odlična priložnost za ustvarjanje in krepitev najtesnejših vezi staršev z otroci. Ob skupnem branju prihaja do najpristnejše komunikacije, neposredna bližina pa daje občutek varnosti, po katerem hlepimo kar vsi, tako otroci kot starši. Zato ne zamudimo priložnosti in izrabimo čas za branje dobrih slikanic!Spletna stran Slikanice.