;




Nezakonit nadzor razkrivajo sicer strogo zaupni dokumenti sodišča za nadzor nad tujimi obveščevalnimi dejavnostmi, s katerih pa so ameriške oblasti v sredo umaknile oznako zaupno in jih objavile. To sodišče je med drugim pristojno, da odloča o zakonitosti programov sledenja komunikacijam.V Washingtonu so pojasnili, da so dokumente razkrili zato, da bi bila javnost bolje seznanjena z dejstvom, da programi nadzora vendarle potekajo pod strogim nadzorom.
Niso znali izločiti domače komunikacije
Gre sicer za program, v okviru katerega je NSA med letoma 2008 in 2011 nadzorovala ogromne količine mednarodnih podatkov, ki so po optičnih kablih potovali prek ZDA. NSA pri tem očitno ni bila sposobna izločiti elektronske pošte med Američani, ki niso imeli prav nobene zveze s terorističnimi osumljenci. Zato je vsako leto brez kakršnihkoli varnostnih utemeljitev zbrala več kot 50.000 "povsem domačih komunikacij".S tem je NSA, kot je leta 2011 odločilo sodišče, kršila četrti amandma ameriške ustave, ki govori o pravici do zasebnosti. Sledila je ukinitev programa, ki pa ga je vlada nato spremenila in izboljšala ter vnovič zaprosila za njegovo odobritev, izhaja iz dokumentov, katerih objavo je zdaj dovolil urad direktorja za nacionalne obveščevalne dejavnosti Jamesa Clapperja.
Prikrivali napake
Da je NSA v minulih letih več tisočkrat kršila pravila varovanja zasebnosti in delovala zunaj območja svojih pristojnosti, je sicer prejšnji teden razkril že ameriški časnik Washington Post, pri čemer se je skliceval na dokumente o notranji reviziji NSA in druge dokumente, ki jim jih je zagotovil "žvižgač" Edward Snowden.Eden od teh dokumentov tudi kaže, da je NSA svojim zaposlenim naročala popravke poročil pravosodnemu ministrstvu in direktorju nacionalnega obveščanja, s katerimi je pred svojimi nadzorniki prikrivala napake, kot je bil nenameren nadzor nad ameriškimi državljani.Washington Post je ob tem navedel konkreten primer iz leta 2008, ko je predmet nadzora postalo veliko število telefonskih klicev iz Washingtona, potem ko je program zamešal območni kodi za ameriško prestolnico – 202 – z mednarodno klicno kodo za Egipt – 20.









0 




0 













