Policija je v soboto popoldne posredovala v hiši v kraju Pin Bluff, kjer je 107-letni Monroe Isadore dvema osebama grozil z orožjem, poroča francoska tiskovna agencija AFP.

Potrebna je bila posebna enota

Ko so se policisti približali sobi, kamor se je skril starec, je ta začel streljati skozi vrata. Policisti so se poskušali z njim pogajati, na pomoč pa je prispela tudi posebna enota.

S pomočjo kamere so ugotovili, da je Isadore oborožen s pištolo. V sobo so nato vrgli solzivec, na kar je Isadore odgovoril s streli. Pripadniki posebne enote so nato vdrli v sobo in starca v strelskem obračunu ubili.