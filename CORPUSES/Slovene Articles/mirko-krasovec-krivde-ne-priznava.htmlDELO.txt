; 





Celje - Po junijski izločitvi sojenja od lani upokojenemu ekonomu Nadškofije Maribor in predsedniku uprave škofijskega Gospodarstva Rast Mirku Krašovcu se je pred tričlanskim senatom pod vodstvom sodnice Romane Gradič začela še glavna obravnava proti Krašovcu.
Zagovornika sta poskrbela za zanimiv pravni zaplet
Krašovec je ob prihodu na celjsko sodišče novinarje prosil za razumevanje, ker obtožnice proti sebi ne bo komentiral, potem pa se je ob začetku glavne obravnave tako kot poprej v ugovoru na obtožnico izrekel za nedolžnega: »Ker sem zavezan resnici in napeljevanja h kaznivemu dejanju nisem storil, dejanja ne priznavam. Zagovarjal se bom in to dokazal.«
Kot je znano, tožilec specializiranega državnega tožilstva Stanislav Pintar Krašovcu očita, da je septembra 2009 »psihološko« vplival na direktorica Dvorca Betnava Dragico Marinič in svojega pomočnika na Gospodarstvu Rast Antona Ekarta, da sta skupaj z uslužbencem Vegrada Karlom Bogatinom potvorila dokumentacijo in z njo od ministrstva za gospodarstvo za Dvorec Betnava pridobila skoraj 1,8 milijona evropskih sredstev za oživitev dvorca. Kasneje, ko se je izkazalo, da Vegrad del sploh ni opravil, je bil leta 2011 denar ministrstvu vrnjen.
Eden izmed Krašovčevih zagovornikov, odvetnik Velimir Cugmas, pa je na obravnavi sedaj podal obsežen ugovor pravne narave, po katerem, če povzamemo, Krašovec očitanega ni zagrešil, tudi če bi, pa to ne bi bilo mogoče opredeliti kot kaznivo. Še več, po Cugmasu so bile pogodbe o sofinanciranju z ministrstvom takšne, da je bilo v interesu vseh prikazati tudi porabo še nevgrajenega materiala in evropska sredstva izkoristiti še v letu 2009. In naprej, po njegovem prepričanju ne Mariničeva, ne Ekart, ne Bogatin sploh niso zagrešili kaznivega dejanja.
Zanimivo bo torej spremljati, kako bo Gradičeva obravnavala Cugmasov ugovor, saj so bili Mariničeva, Ekart in Bogatin že obsojeni in sicer potem, ko so se s tožilcem sporazumeli o priznanju krivde. 





 
 
 
 











                