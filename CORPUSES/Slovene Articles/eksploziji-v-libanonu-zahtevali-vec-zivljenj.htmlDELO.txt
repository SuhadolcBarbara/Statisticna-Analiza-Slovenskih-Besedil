; 





Tripoli - Siloviti eksploziji, ki sta odjeknili druga za drugo v roku nekaj minut, sta danes v Tripoliju na severu Libanona ubili najmanj 27 ljudi, po podatkih notranjega ministrstva je več kot 350 ljudi ranjenih. Oblasti se bojijo, da bo število žrtev še naraslo.
Prva eksplozija je odjeknila v pretežno sunitski mestni četrti al  Zaherja v času, ko so verniki zapuščali mošejo Takva. Tarča drugega  bombnega napada pa je bila mošeja Salam v mestnem predelu Al Mina.
Sektaške napetosti so se v  libanonskem Tripoliju v zadnjih mesecih povečale, podžiga pa jih krvavi  konflikt v sosednji Siriji. Tripoli je namreč prizorišče nasilja med  suniti, ki podpirajo oborožen upor v Siriji, in alaviti, ki podpirajo  režim sirskega predsednika Bašarja al Asada.
Današnja napada sta se zgodila teden dni po tem, ko je eksplozija avtomobila bombe na jugu Bejruta ubila 22 ljudi. 





 
 
 
 











                