







Januar 2012 | Zaznamovani z vojno

Besedilo: Mark Jenkins
Fotografije: Lynn Johnson 


Aki Ra je s prsti previdno odstranil zemljo in razkril temnozeleno mino, zakopano pet centimetrov pod površino zaraščenega kolovoza. Kot pločevinko piva veliko mino so na severozahodu Kambodže – z minami najgosteje posejanem območju ene najbolj miniranih držav na svetu – pred približno 15 leti nastavili Rdeči Kmeri. “To je mina Bouncing Betty 69, izdelana na Kitajskem,” je pojasnil Aki Ra izza neprebojnega stekla čelade, zamegljenega od njegove sape. ‘Poskočna betka’ je vzdevek, ki so si ga za protipehotno razpršno odskočno mino izmislili Američani. Če kdo stopi na mino, ta odskoči v zrak in eksplodira, šrapneli pa se razpršijo v vse smeri. Razmesari lahko noge celotnega voda vojakov.


Tihi, prikupni Aki Ra dobro pozna delovanje poskočne betke in min domala vseh drugih vrst. Sredi 70. let minulega stoletja, ko mu je bilo pet let, so ga Rdeči Kmeri ločili od staršev in ga odpeljali v gozd skupaj z drugimi ukradenimi otroki. Takrat je Pol Pot, poveljnik Rdečih Kmerov, pahnil deželo v kaos, zapiral je šole, bolnišnice, tovarne, banke in samostane ter pobijal učitelje in poslovneže. Milijone meščanov je dal prisilno odvesti v gulage delovnih taborišč in kmetij. Drobni prsti otrok, kakršen je bil Aki Ra, so bili neprecenljivo orodje. Naučili so ga polaganja min, deaktiviranja in razstavljanja sovražnikovih min ter vnovične uporabe razstreliva TNT za izdelavo tako imenovanih ‘improviziranih eksplozivnih sredstev’. 
 










