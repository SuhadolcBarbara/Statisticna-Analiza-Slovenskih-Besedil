 Negativni užitek
Objavil: Zoran Korenjak, dne: 25.12.2012Negativni užitek
Negativni užitek

Danes pišem, ko je zunaj še tema. Gledam skozi okno in čeprav je zunaj tema vem kaj je tam. Kaj pa moje življenje? Je kje še vedno tema?  Ali vem kaj je tam kjer je še tema?

Zavedam se, da obstajajo področja kjer je še tema. In vem da mi strah ter ranljivost  preprečujeta zakorakati v to temo in pogledati kaj se skriva tam. Ljudje smo se navadili živeti z določeno količino teme v naših življenjih. Radi si rečemo “saj ni tako hudo” in gremo naprej.  Na šoli Barbare Brennan sem spoznal,  da se to imenuje negativni užitek. To je past v katero sem se tudi sam ujel. Naš sistem si želi mentalnega, čustvenega, duhovnega in fizičnega udobja. To je temelj za našo srečo, za izpolnitev naših hrepenenj. Jaz kot zdravilec brez udobja in užitka v telesu ne morem zdraviti niti sebe niti drugih. Kadar v našem življenju ni tako kot bi si mi želeli, se naš sistem nekako “navadi” na to in nam to postane domače. To počnemo že od zgodnjega otroštva dalje. Negativni užitek je nevidno lepilo, ki drži naše vzorce obnašanja, čutenja in reakcij prilepljene na nas in ne dovoli sprememb. Dokler tega ne prepoznamo se vedno znova in znova znajdemo v situacijah, ki jih ne želimo zato, ker jih nezavedno sami kreiramo.

Kako prepoznamo pri sebi negativni užitek?

Vedno kadar krivimo druge, kuhamo zamero, smo zavistni, kritiziramo, preziramo, manipuliramo, kaznujemo, smo maščevalni, se naslajamo, nas skrbi, se umaknemo, zanemarjamo druge in še bi lahko našteval, vedno je v ozadju na delu negativni užitek. Vse to ne prihaja iz ljubezni in srca. To prihaja iz našega ranljivega dela, ki se želi zaščititi, to je del, ki deluje iz strahu pred tem da bo zopet ranjen. In dokler za takšna stanja pri nas krivimo druge, tako dolgo nas je strah zakorakati v to temo in pogledati kaj tam v resnici je. Tam smo pravzaprav mi sami, naši deli na katere smo pozabili. Del naše esence, ki je želela pokazati svojo lepoto staršem in svetu a ni bila sprejeta, morda celo ranjena. In ta del se je odločil, da nikdar več ne bo ranljiv in se odcepil in zavil v temo.

Kaj to pomeni zame?

Jaz sem ob podpori učiteljev večkrat zakorakal v to temo in vedno preživel. Vedno sem tam našel del sebe na katerega sem pozabil. Ta del se je zaradi prevelike ranljivosti in strahu enostavno odrezal od življenja in skril svojo ranljivost pod preprogo negativnega užitka. Jaz svojo temo doživljam kot nezadovoljstvo v službi, kot strah pred pomanjkanjem denarja, kot jezo in zamero do partnerja, kot arogantnost in ciničnost do drugih če pa sem boljši, kot strah da nisem dovolj dober in da me bodo vsi zapustili in še bi lahko našteval. Veliko od tega sedaj ni več. Če pa je, sem pozoren in vem od kje prihaja. Vem, da je nekje še en del mene, ki me kliče iz teme naj pridem po njega. Včasih si upam in grem, včasih pa še vedno ostanem v starih vzorcih. Zase vem, da me ravno tisti deli, ki sem jih pripeljal iz teme, objema strahu in pozabe delajo to kar sem. To o čemer sem leta in leta sanjal in hrepenel. Sem zdravilec, ki s sočutjem in ljubeznijo pomaga ljudem.

Želim vam, da pogumno zakorakate tja kamor do še sedaj niste in da prepoznate dele vaše prelepe esence, ki morda še vedno trepeta v objemu strahu in teme. 
Objemite se z ljubeznijo tako kot si želite, da bi vas objeli drugi in zgodil se bo čudež.

Želim vam lep dan, dan poln svetlobe,
ZoranSpletna stran Osvobodite se strahu in občutkov krivde s programom ROJSTVO.