; 





              Ljubljana – V glavnem mestu po zadnjih podatkih živi več kot 17 odstotkov prebivalcev, starejših od 64 let, medtem ko je mlajših od 15 let manj kot 14 odstotkov. Mladih, torej pripadnikov starostne skupine od 15 do 29 let, v Ljubljani živi okoli 19 odstotkov, na ravni države pa je ta delež 17,5 odstotka. Ob letošnjem mednarodnem dnevu mladine so Združeni narodi znova opozorili, da se delež mladih do 24 let po svetu zmanjšuje. V Sloveniji trenutno živi 359.349 mladih, med katere pa pri nas uvrščamo stare od 15 do 29 let. V glavnem mestu jih je po podatkih statističnega urada za letošnje prvo polletje živelo 53.898, kar je okoli 19 odstotkov celotnega prebivalstva Ljubljane. Število mladih v prestolnici je počasi padalo po letu 2010, ko jih je tam živelo 55.646, lani denimo je njihovo število zdrsnilo na 52.651, a se je v letošnjem prvem polletju spet malce zvišalo.  Delovno aktivnih med njimi je bilo lani v prestolnici 13.942, kar pomeni približno petina vseh mladih Ljubljančanov. Njihovo število zadnja leta pada. Še leta 2008 je bilo delovno aktivnih mladih s stalnim prebivališčem v Ljubljani 18.969, leta 2010 okoli dva tisoč manj, lani pa kar pet tisoč manj. Število delovno aktivnih Ljubljančanov se sicer tudi na splošno zmanjšuje, ne zgolj med mladimi. Stara se tudi prebivalstvo Ljubljane Po projekcijah Eurostata bo sicer v Sloveniji leta 2050 še vedno 14 odstotkov otrok, a se bo delež starejših znatno povečal, in sicer na 30 odstotkov. Glede na podatke državnega statističnega urada se stara tudi prebivalstvo Ljubljane. Tam trenutno živi 17,4 odstotka starejših od 64 let in 13,7 odstotka mlajših od 15 let. Delež starejših iz leta v leto počasi raste, podoben trend je od leta 2010 zaznati tudi pri mlajših. Leta 2010 jih je v glavnem mestu živelo 12,9 odstotka, že lani pa 13,5 odstotka.  Koeficient starostne odvisnosti, ki nam pove, koliko otrok in starejših prebivalcev je odvisnih od sto delovno sposobnih, je po zadnjih podatkih za Ljubljano 45,1 in glede na prejšnja leta raste. V Sloveniji je recimo 46,2, kar pomeni, da je prav toliko otrok in starejših od 65 let odvisnih od delovno sposobnih prebivalcev. Koeficienta, ki posebej merita odvisnost otrok in starejših, pa za Ljubljano kažeta, da je od delovno sposobnih prebivalcev odvisnih več starejših od 65 let (25,2) kot mlajših od 15 let (19,8).            





 
 
 
 











                