; 





              Ljubljana – »Zapisnik s sestanka med Mestno občino Ljubljana (MOL) in Košarkarsko zvezo Slovenije (KZS), ki smo ga imeli 28. junija, je podpisan, pričakujem, da bomo 17. septembra podpisali aneks k pogodbi, po katerem bomo zvezi plačali tisto, kar moramo. In to je 567.833,11 evra.« Tako je na tiskovni konferenci ljubljanski župan Zoran Janković odgovoril na vprašanje, na kateri točki je v tem trenutku odnos med občino in košarkarsko zvezo. Občina bi sicer dve tretjini od dobrih 567.000 evrov morala plačati že do marca, a bo aneks k pogodbi, tako Janković, podpisan šele sredi septembra, saj da morajo sklep o plačilu kotizacije potrditi še na seji mestnega sveta, ki bo 16. septembra. Kotizacija bo plačana Župan je še povedal, da so v ponedeljek na sestanku s KZS podpisali tudi zapisnik junijskega sestanka, na katerem so se o zneskih natančno dogovorili in se z njimi tudi strinjali: »Na podlagi sklepa ministrstva za izobraževanje, znanost in šport so pri KZS naredili razdelilnik stroškov, ki je določal, da Jesenice plačajo 1,5 milijona evrov, Koper 750.000 evrov, Ljubljana 567.000 evrov, Celje pa nič. To smo potrdili in tu jaz resnično ne vidim nobenega problema. Danes je KZS zapisnik s tega junijskega sestanka podpisal. Takrat smo jih tudi vprašali, ali se jim s prevzemom denarja mudi, in če je tako, bomo predlagali širitev junijske seje in tam potrjevali kotizacijo. Ker so takrat rekli, da se jim ne mudi, se bo o tem odločalo na septembrski seji.« A razlike o dogovorih na sestankih so med župani precejšnje. Jeseniški župan Tomaž Tom Mencinger vztraja pri drugačnih dogovorih. »Ta računica, da bi Jesenice od treh milijonov evrov kotizacije plačale 1,5 milijona, absolutno ne pride v poštev. Tega tudi pod razno ne bom podpisal in raje ponudim svoj odstop,« je dejal v ponedeljek na Kanalu A.»Imamo podpisano pogodbo za 600.000 evrov kotizacije. Tretjino smo poravnali lani, tretjina je na vrsti letos in še 200.000 evrov v letu 2014. Strinjali smo se tudi, da bi prevzeli 200.000 evrov celjske kotizacije, a to v pogodbi še ni podpisano, seveda pa moram na Jesenicah pred podpisom dobiti še ustrezno podporo v občinskem svetu,« je pojasnil jeseniški župan in poudaril, da občina več od dogovorjenega ne bo plačala.Janković pa se spominja, da Mencingerja na sestanku, kjer so se dogovorili, da bodo tisti, ki bodo dobili več evropskih sredstev, tudi plačali več, ni bilo, ker je bil na bolniškem dopustu. Takrat pa so se dogovorili še, da bodo poleg uradne navijaške cone KZS, ki bo stala v Stožicah, v mestu na voljo še dve navijaški coni, ki bosta v pristojnosti občine – v Tivoliju in na Kongresnem trgu. V Stožicah vsaj do polnoči Medtem ko bodo uradne navijaške cone, kot je zapisano na spletni strani KZS, odprte (vsaj) do polnoči, bodo morali gostinci zunaj mestnega središča vrtove še vedno zapirati ob deseti uri zvečer. Tudi tisti, ki imajo lokale le lučaj od stožiške navijaške cone. »O tem morate vprašati KZS, to je njihova navijaška cona,« je odvrnil Janković, »s stanovalci pa se o tem ni bilo treba dogovarjati, saj bo cona na drugi strani ceste.«            





 
 
 
 











                