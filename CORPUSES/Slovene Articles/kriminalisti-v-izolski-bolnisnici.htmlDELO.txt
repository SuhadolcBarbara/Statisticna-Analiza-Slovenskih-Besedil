; 





              Izola - Kriminalisti v izolski bolnišnici preiskujejo sum gospodarske kriminalitete in zlorabe položaja. Kot so za STA pojasnili na Policijski upravi Koper, so v zadevo vpletene štiri osebe, pri treh opravljajo tudi hišno preiskavo. Ali je vpleten tudi direktor bolnišnice Jani Dernič, pa niso potrdili.
Kriminalisti preiskave opravljajo na delovnih mestih vseh štirih osumljencev, na domu pa le pri treh. Sicer pa na Policijski upravi Koper niso mogli izdati več informacij o tem, pri katerih poslih naj bi šlo za gospodarski kriminal.
Po informacijah, ki jih je STA pridobila od zaposlenih v bolnišnici, so kriminalisti prišli v bolnišnico ob 7. uri zjutraj in so še vedno tam. Direktor Dernič je v bolnišnico prišel pozneje v spremstvu dveh kriminalistov. Preiskava poteka v upravnem dele bolnišnice.
Po poročanju Televizije Slovenija gre za posle izolske bolnišnice s podjetjem Timus. Hišne preiskave pa policisti po informacijah televizije opravljajo pri direktorju bolnišnice Derniču ter sedežu podjetja Timus, po poročanju spletnega portala MMC pa tudi na sedežih podjetij Diaport in Siservis ter na domu njihovih lastnikov Iva Kreblja in Andraža Kreblja. Vsi so po poročanju portala tudi v policijskem pridržanju.
Glede na informacije aplikacije Supervizor je Timus z izolsko bolnišnico letos sklenil posle v višini 2849,25 evra. S podjetjem Diaport je bolnišnica sklenila posel lani v višini 7740 evrov, s podjetjem Siservis pa od avgusta lani posle v skupni v višini 390.938,40 evra.
Izolska bolnišnica se sicer v zadnjem času sooča z velikimi finančnimi težavami, zaradi katerih se je znašala na robu likvidnosti. Zaradi neplačevanja računov so jim nekateri dobavitelji v preteklosti tudi ustavili dobavo zdravil, grozili so celo z blokado računov.
 





 
 
 
 











                