; 





                      Za kaznivo dejanje jemanje podkupnine je predpisana zaporna kazen do  osem let, za dajanje podkupnine do pet let, za zlorabo uradnega položaja  ali uradni pravic pa do osem let.                                          





              Ljubljana - Ljubljanski preiskovalni sodnik je uvedel preiskavo zoper lastnika celjske trgovske verige Mirka Tuša v primeru domnevno sporne podelitve radijskih frekvenc mobilnemu operaterju Tušmobil, danes poroča časnik Žurnal24.
Preiskavo zahtevajo ljubljanski tožilci, ki Tušu očitajo podkupovanje nekdanjega šefa državne agencije za pošto in elektronske komunikacije (Apek) Tomaža Simoniča. V zameno za stanovanje Simoniču v Piranu naj bi Apek brezplačno podelil frekvence Tušmobilu.
»Sklep o uvedbi preiskave smo prejeli 10. junija,« pojasnjujejo na tožilstvu. Simoniču očitajo zlorabo uradnega položaja in jemanje podkupnine, Tušu pa dajanje podkupnine. Na sodišču poudarjajo, da jim sklepa o uvedbi preiskave osumljencema še ni uspelo vročiti po pošti, zato uvedba preiskave še ni pravnomočna.
Na ljubljanskem okrožnem sodišču pa so za STA pojasnili, da je sodišče omenjeno kazensko zadevo s strani tožilstva prejelo 1. februarja lani, preiskava pa je bila uvedena 6. junija letos. »O zahtevi za preiskavo je bilo odločeno, sklep še ni pravnomočen, saj vsem strankam v postopku še ni bil vročen,« so dodali.
Kriminalisti februarja 2011 izvedli obsežno preiskavo
Vlada je Simoniča z mesta direktorja Apeka sicer razrešila že 26. novembra 2009 na predlog takratnega ministra Gregorja Golobiča, kot razlog pa navedla kršenje določb zakona in predpisov, povezanih z brezplačno podelitvijo frekvenc za mobilno telefonijo UMTS družbi Tušmobil.
Po nemalo zapletih v zvezi s Simoničevo razrešitvijo, ko je informacije v zvezi s tem od Slovenije zahtevala tudi Evropska komisija, Simonič pa je po sodni poti dosegel razveljavitev vladnega sklepa, ga je vlada 13. maja 2010 ponovno razrešila z mesta direktorja agencije.
Kriminalisti so nato februarja 2011 v obsežni akciji na območju več policijskih uprav petim osebam začasno odvzeli prostost. Pri tem so se mudili tudi na sedežu družbe Tušmobil v Ljubljani, na sedežu Tuš Holdinga v Celju in na Apeku, povzema STA.
Novembra 2011 so kriminalisti zaradi suma storitve več kaznivih dejanj jemanja oz. dajanja podkupnine ter zlorabe uradnega položaja ali uradnih pravic pri podeljevanju koncesij za mobilno telefonijo kazensko ovadili pet fizičnih oseb v starosti od 33 do 54 let iz Slovenije in dve pravni osebi s sedežem v Sloveniji.
V predkazenskem postopku so kriminalisti namreč med drugim ugotovili, da je uradna oseba zlorabila svoj uradni položaj pri podelitvi koncesij za uporabo GSM-frekvenc v letu 2006. V letu 2008 pa je ta ista oseba osumljena sprejemanja podkupnine v protivrednosti približno 80.000 evrov pri dodelitvi koncesije za uporabo UMTS-frekvenc, v zameno za ugodnosti pri dodelitvi omenjene frekvence. Ostale ovadene osebe pa so osumljene storitve kaznivega dejanja dajanja podkupnine, prav tako v zvezi s pridobitvijo omenjenih koncesij. 





 
 
 
 











                