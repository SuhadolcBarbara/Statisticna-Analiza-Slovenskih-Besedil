; 





              Ljubljana - Odvetnik Marko Bošnjak, ki zagovarja priprtega nekdanjega nosilca franšize Diners za Slovenijo Tomaža Lovšeta, še ni prejel prisluhov telefonskih pogovorov, ki so del dokaznega gradiva uporabljenega proti Lovšetu. Po poročanju medijev naj bi se sicer v prisluhe »ujel« tudi notranji minister Gregor Virant, ki pa tega ne želi komentirati.
Bošnjak je za STA pojasnil, da prisluhov še ni prejel od Nacionalnega preiskovalnega urada (NPU), prav tako pa ti niso bili navedeni v spisu prikritih preiskovalnih ukrepov. »Tako, da niti ne vemo, koliko časa so se izvajali, proti komu, na kakšni podlagi in zaradi česa,« je dejal odvetnik. Dodal je, da tako tudi ne ve, ali so bili prikriti preiskovalni ukrepi uvedeni zakonito.
Kot je pojasnil, sicer čas, v katerem mora obramba dobiti dokazno gradivo, ni zakonsko omejen, vendar pa čakanje na dokazno gradivo onemogoča njegovo pripravo. »Mi moramo že sedaj izvajati Lovšetovo obrambo z vlaganjem pravnih sredstev, tega pa ne moremo početi, če ne vemo, na čemu temeljijo obtožbe,« je dodal.
Bošnjak je sicer za prisluhe zaprosil ljubljansko okrožno sodišče, kjer so mu pojasnili, da mora policija prisluhe predati tožilstvu, ti pa preiskovalnemu sodniku. Šele nato ima obramba možnost vpogleda v to dokazno gradivo.
NPU posnel pogovor Lovšeta in Viranta?
Na policiji pa so na vprašanje STA, zakaj prisluhov še niso posredovali, zapisali, da odločno zanikajo namige oziroma očitke o kakršnem koli prirejanju prisluhov v povezavi s preiskovanjem primera izčrpavanja družbe iz Ljubljane in z njo povezanih oseb.
»Policija omenjeno preiskavo vodi v skladu s stroko in z zakonom o kazenskem postopku, tako kot v vseh ostalih primerih. V konkretnem primeru preiskavo vodi in usmerja Specilizirano državno tožilstvo,« so dodali.
Po poročanju spletnega portala Požareport pa naj bi kriminalisti NPU Lovšetovim telefonskim pogovorom prisluškovali šest mesecev. Lovšeta, ki da je bil eden ključnih lobistov za prodajo Mercatorja, naj bi tako med drugim posneli med pogovorom z Virantom.
Virant »gostilniških govoric« ne kometira
Virant, sicer tudi predsednik DL, je pred današnjo sejo vlade dejal, da »gostilniških govoric in člankov« ne bo komentiral. V sporočilu za javnost pa je zapisal, da je možno, da »gre za UVOD ne takte t.i. vroče politične jeseni«, ki jo je napovedal predsednik SDS Janez Janša.
Takšni »napadi« ga sicer ne čudijo, saj po njegovem mnenju zaradi intenzivnega dela na področju gospodarskega kriminala in korupcije marsikoga grabi panika.
Lovše od 9. avgusta v priporu
Preiskovalni sodnik je pripor za nekdanjega nosilca franšize Diners za Slovenijo zaradi suma begosumnosti na predlog tožilstva odredil 9. avgusta. Bošnjak se je na odločitev pritožil, vendar pa sodišče pritožbi ni ugodilo. Lovše lahko v priporu ostane največ 30 dni, nato lahko tožilstvo predlaga podaljšanje pripora.
Ostala dva osumljena v tej zadevi, nekdanja zakonita zastopnika družbe Diners Club Slovenija, Saša Pušnik in Anton Horvatič, sta bila po policijskem zaslišanju sicer spuščena na prostost.
Policija je trojico pridržala v okviru preiskave odredbe Banke Slovenije, ki je prepovedala uporabo kartice Diners. NPU je pred dvema tednoma tudi v opravil več hišnih preiskav, v katerih je iskal dokaze za finančno oškodovanje družbe iz Ljubljane.
Preiskujejo namreč sum storitve kaznivih dejanj zlorabe položaja ali zaupanja pri gospodarski dejavnosti, in sicer naj bi bila pridobljena protipravna premoženjska korist v višini najmanj devet milijonov evrov. 





 
 
 
 











                