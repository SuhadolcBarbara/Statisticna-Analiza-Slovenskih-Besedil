







Avgust 2013 | Levje navade

Besedilo: David Quammen
Fotografije: Michael Nichols 
    Smrt te v Serengetiju lahko doleti na vsakem koraku in za preživetje je ključno sodelovanje – to velja celo za veličastnega samca s temno grivo, ki mu pravijo C-Boy.Pravijo, da imajo mačke devet življenj, a za leve v Serengetiju to ne velja. Življenje v tej neizprosni pokrajini je trdo in nevarno, zato je smrt težko ukaniti. Življenje največjega afriškega plenilca, pa tudi njegovega plena, je kratko – nenadna in nasilna smrt je pogostejša od postopnega prehoda v starost. Če ima odrasel levji samec srečo in je vzdržljiv, lahko v divjini doseže častitljivo starost 12 let. Odrasle samice lahko živijo dlje, tudi do 19 let. Pričakovana življenjska doba povprečnega leva pa je ob rojstvu veliko krajša, saj moramo upoštevati visoko smrtnost mladičev; polovica jih namreč pogine, še preden dopolnijo drugo leto starosti. A ni rečeno, da se bodo tisti, ki dosežejo odraslo dobo, izognili nasilni smrti. Vse je kazalo, da je za nekega krepkega mladega samca s črno grivo, ki so ga raziskovalci poimenovali C-Boy, napočil konec zjutraj, 17. avgusta 2009.Švedinja Ingela Jansson, ki je kot terenska pomočnica sodelovala pri dolgoletni raziskavi o levih, je bila priča dogodku. C-Boya je poznala s prejšnjih srečanj; pravzaprav mu je ona izbrala ime. (Kolikor se spominja, je tri nove leve “nedomiselno” poimenovala kar po abecednem vrstnem redu: A-Boy, B-Boy in C-Boy.) Star je bil štiri ali pet let, ravno je prihajal v najlepša leta. Sedela je v landroverju 10 metrov proč, ko so se trije drugi samci združili proti njemu in ga skupaj napadli, da bi ga pokončali. Njegov boj za preživetje, v katerem skoraj ni imel možnosti in je bil že sam po sebi dramatičen, je bil nazoren prikaz realnih razmer, v katerih živijo levi v Serengetiju: nenehno prežeča smrt je za razvoj socialnega vedenja teh krvoločnih živali, ki živijo v stalni nevarnosti, celo pomembnejši dejavnik od njihove sposobnosti ubijanja.Tistega dne je Janssonova v bližini suhe struge reke Seronera želela preveriti, kako je s krdelom Jua Kali. Pozorna je bila tudi na odrasle samce, med njimi tiste s “stalnim bivališčem” v krdelu. (Levji samci, ki v strogem pomenu besede ne pripadajo nobenemu krdelu, oblikujejo zavezništva z drugimi samci in nadzorujejo eno ali več krdel, zaplodijo mladiče in postanejo stalni člani, ohlapno povezani s krdelom. Imajo tudi pomembno vlogo pri ubijanju plena – zlasti večjih in nevarnejših živali, kot so bivoli ali povodni konji – in tako k življenju krdela prispevajo nekaj več kot le spermo in zaščito.) Janssonova je vedela, da imata v krdelu Jua Kali stalno prebivališče samca C-Boy in njegov edini zavezniški partner, zapeljivec Hildur z zlato grivo. Ko se je bližala reki, je v daljavi videla, da en samec preganja drugega. Bežeči lev je bil Hildur. Sprva ni razumela, pred čem beži in zakaj.








