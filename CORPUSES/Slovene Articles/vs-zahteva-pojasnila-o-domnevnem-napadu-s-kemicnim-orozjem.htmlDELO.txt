; 





 





New York − Generalni sekretar Združenih narodov Ban Ki Mun je danes sirsko vlado pozval, naj skupini inšpektorjev ZN, ki so že v državi, pusti hitro preiskavo domnevnega napada s kemičnim orožjem. Skupina inšpektorjev je od kraja, kjer naj bi včeraj režimske sile odvrgle bojni plin, oddaljena le približno 15 kilometrov. Ali bo Damask ugodil zahtevam mednarodne skupnosti, še ni znano.

Včerajšnji napad je danes obsodilo tudi slovensko zunanje ministrstvo, ki je prav tako pozvalo k čimprejšnji preiskavi navedb opozicijskih sil. »Sirijske oblasti pozivamo, da inšpektorjem Združenih narodov, ki se že nahajajo v državi, omogočijo takojšen in neomejen dostop do relevantnih območij in vseh virov informacij,« so zapisali.
Sicer pa je danes francoski zunanji minister Laurent Fabius v intervjuju za radio RMC dejal, da bi se morala mednarodna skupnost na napad s kemičnim orožjem v Siriji, če bo ta dokazan, odzvati tudi s silo. O podrobnostih ni hotel govoriti, je pa izključil možnost, da bi v nemirno državo napotili tuje vojaške sile. Po poročanju Guardiana, je Fabius govoril o morebitnem zračnem napadu na Sirijo.
Medel odziv VS ZN
Namestnik generalnega sekretarja Organizacije združenih narodov Jan Eliasson je po sinočnjem izrednem zasedanju varnostnega sveta, na katerem so razpravljali o najnovejših dogodkih v Siriji, trditve o režimskem napadu s kemičnem orožjem, v katerem je domnevno umrlo 1300 ljudi, označili za resno stopnjevanje razmer, poroča britanska mreža BBC.
Približno 35 držav članic ZN je že pozvalo k takojšnji preiskavi navedb opozicije, ki jih režim v Damasku sicer odločno zavrača ter označuje za nelogične in ponarejene. Po trditvah sirske vojske si je namreč opozicija napad izmislila, da bi s tem preusmerila pozornost z velikih izgub, ki so jih v zadnjem času utrpele njihove sile.
Kljub razhajajočim trditvam iz Sirije je argentinska veleposlanica pri ZN in trenutna predsedujoča varnostnemu svetu Maria Cristina Perceval dejala, da je VS glede dogodkov v Siriji močno zaskrbljen. Dodala je, da je potrebna jasnost, razmere pa bi morali natančno spremljati. Kot je še povedala, so vse članice VS pozdravile odločnost generalnega sekretarja Ban Ki Muna, ki se je zavzel za temeljito, nepristransko in hitro preiskavo navedb o novi uporabi kemičnega orožja v Siriji.
Kot je sicer opozoril Eliasson, bi vsakršna preiskava zahtevala pristanek sirskih oblasti, odvisna pa bi bila tudi od varnostnih razmer. Kljub tem omejitvam bi jo lahko načeloma izvedli razmeroma hitro − v Siriji se namreč ravno sedaj mudijo inšpektorji ZN, ki preiskujejo pretekle navedbe o uporabi kemičnega orožja.
Zanikanje in medsebojno obtoževanje
Uradni Damask, ki je julija lani prvič javno spregovoril o svojih zalogah orožja za množično uničevanje in o možnostih njegove uporabe, je tedaj sicer dejal, da ima Sirija eno največjih zalog kemičnega orožja na svetu, vendar po zagotovilih zunanjega ministrstva to ne bo uporabljeno proti sirskim civilistom, »ampak le proti tujim agresorjem«.
Sirska opozicija trdi, da to ne drži. Po njihovih navedbah je namreč režim med včerajšnjim bombardiranjem predmestja Damaska, od koder so vladne sile skušale pregnati upornike, uporabil tudi živčni plin.
Po poročanju opozicijskih aktivistov so vladne sile v sredo zgodaj zjutraj napadle več predmestij prestolnice, ki so v rokah upornikov, številne žrtve raketnega napada pa so menda pripeljali v zasilne bolnišnice z razširjenimi zenicami, peno na ustih in drugimi simptomi, značilnimi za zastrupitev z živčnim plinom. Skupno število žrtev raketiranja četrti Ain Tarma, Zamalka in Džobar, ki ležijo vzhodno od Damaska, je po nekaterih navedbah nekaj sto, po podatkih opozicijske koalicije pa 1300.
Posnetki aktivistov prikazujejo desetine trupel brez vidnejših znakov poškodb in ranjence − med njimi številne otroke s krči −, ki jih zdravijo v poljskih bolnišnicah. Čeprav še ni jasno, koliko žrtev je zahtevalo bombardiranje in koliko morebitni napad s kemičnim orožjem, strokovnjaki po navedbah BBC menijo, da bi bilo praktično nemogoče ponarediti tolikšno število mrtvih ter poškodovanih otrok in dojenčkov.
Sirske oblasti sicer že vseskozi zanikajo očitke o uporabi kemičnega orožja v bojih proti upornikom, obenem pa za uporabo strupov obtožujejo nasprotno stran. Neodvisnih poročil z območja še ni.
  





 
 
 
 











                