; 





              Ljubljana - Statistika notranjega ministrstva kaže, da največ ljudi osebne dokumente pogreši v mesecih, ko jih tudi največ potuje - torej poleti. Če dokument pogrešimo v tujini, se lahko za potni list za vrnitev domov obrnemo na diplomatsko-konzularno predstavništvo. Pogrešitev dokumenta pa je upravni enoti treba naznaniti v osmih dneh po vrnitvi v Slovenijo.
Kot so za STA pojasnili na ministrstvu za notranje zadeve, se v evidenci osebnih izkaznic in potnih listin pod skupnim imenovalcem »pogrešitev dokumentov« beleži različne statuse listin. V mnogih primerih namreč ni mogoče trditi, ali je bil dokument izgubljen, ukraden ali kako drugače pogrešan.
Na leto izgine po 15 tisoč osebnih izkaznic!
Med osebnimi dokumenti so posamezniki v minulih treh letih izgubili bistveno več osebnih izkaznic kot pa potnih listov. V letu 2011 je bilo tako pogrešanih 15.459 osebnih izkaznic in 2762 potnih listov. Nekaj manj dokumentov je bilo pogrešanih v letu 2012, in sicer 15.369 osebnih izkaznic in 2177 potnih listov. V letošnjem letu pa je bilo do 19. avgusta pogrešanih 9305 osebnih izkaznic in 1061 potnih listov.
Iz prikaza izgubljenih dokumentov po mesecih v zadnjih dveh letih in pol je razvidno, da največ ljudi osebni dokument pogreši v poletnih, najmanj pa v zimskih mesecih. V večini primerov gre za izgubo osebnega dokumenta, nekaj manj je tatvin, še manj pa drugih vrst pogrešitve.
Tako so februarja 2011 posamezniki denimo pogrešili 977 osebnih izkaznic in 189 potnih listov, le nekaj več pa januarja istega leta. Skoraj dvakrat toliko dokumentov pa so ljudje pogrešili v predlanskem juliju, in sicer 1769 osebnih izkaznic in 311 potnih listov.
Podobna razmerja med zimskimi in poletnimi meseci veljajo tudi za lani in za prve mesece letošnjega leta. Do konca julija je bilo tako tudi letos najmanj pogrešitev februarja, in sicer 926 osebnih izkaznic in 112 potnih listov. Kar 1887 osebnih izkaznic in 192 potnih listov pa je bilo pogrešanih v juliju.
Kako do potnega lista za vrnitev?
Če bi se zgodilo, da bi osebni dokument pogrešili v tujini, se popotniki lahko obrnejo na tamkajšnje diplomatsko-konzularno predstavništvo, kjer jim bodo izdali tako imenovani potni list za vrnitev. V osmih dneh po vrnitvi v domovino pa je treba pogrešitev dokumenta naznaniti upravni enoti, navajajo na notranjem ministrstvu.
Če je oseba, ki ji ukradejo ali ki izgubi dokument, v tujini več časa, pa lahko naznanitev pogrešitve namesto na upravni enoti opravi tudi na diplomatskem predstavništvu ali konzulatu Republike Slovenije, in sicer v 30 dneh od pogrešitve.
 





 
 
 
 











                