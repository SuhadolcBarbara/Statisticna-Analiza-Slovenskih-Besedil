; 






Tel Aviv - Proti severu Izraela so danes poletele najmanj štiri rakete. Tiskovni predstavnik izraelskih obrambnih sil Joav Mordečai je za Harec povedal, da je eno od raket prestregel njihov protiraketni ščit, preostale tri pa so zgrešile cilj in najverjetneje padle v morje.
O morebitnih žrtvah ali gmotni škodi ne poročajo, so pa oblasti s sirenami prebivalce Naharije in Akre pozvale, naj se zatečejo v zaklonišča. Iz preventivnih razlogov so začasno zaprle tudi zračni prostor na severu države.
Izraelska vojska predvideva, da so rakete izstrelili iz kraja blizu libanonskega mesta Tira. Kmalu po napadu so na območju krožila izraelska brezpilotna letala.
Kdo stoji za napadom, za zdaj še ni znano. Sumijo pa, da so ga organizirali pripadniki »mednarodnega džihada« kot označujejo skupine, povezane z Al Kaido. Še eden od predstavnikov vojske Peter Lerner je povedal, da vojska današnji napad obravnava kot »enkratni incident«, zato ne namerava sprejeti povračilnih ukrepov.
Je pa z njimi zagrozil izraelski premier Benjamin Netanjahu »Vsakdo, ki nam škoduje ali nam poskuša škodovati, naj se zaveda, da bomo udarili nazaj,« je povedal. 





 
 
 
 











                