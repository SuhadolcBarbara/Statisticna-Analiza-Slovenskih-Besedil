; 





 





              Maribor – V začetku oktobra se bo sodno razpletel eden zadnjih ostankov afere Satex. Sodišče bo odločilo, ali morata nekdanji vodilni družbe Satexplast Mladen Kerin in italijansko podjetje Hafro Novi Kreditni banki Maribor (NKBM) vrniti kar deset milijonov evrov. Okrožni sodnik Ivan Vidic je pravdo ekspresno zaključil. Kerinov predlog, naj sodišče zasliši Štefana Poštraka in Tomislava Ajdiča (oba sta tako kot on močno vpeta v afero Satex), je zavrnil, pa tudi samega Kerina ni hotel zaslišati. Ta se sicer v tej pravdi na sodišču sploh ni pojavil niti ga v sodni dvorani ni zastopal kakšen odvetnik.  Zahtevek NKBM do Kerina in družbe Hafro (ta se ukvarja z izdelavo kopalniške opreme), ki je imela v Satexplastu le okrog desetodstotni delež in je njena aktivna vloga v tej zgodbi malce sporna, znaša natanko 10.021.123,52 evra. Kam vse je poniknil denar, ni povsem jasno, menda ga je večina romala prav v Satexplast za zagon proizvodnje kopalniške opreme.Kerin, Poštrak in nekdanji notar Ajdič so od 16. januarja 1995 do 30. septembra 1996 pri NKBM skupno najeli neverjetnih 948 stanovanjskih in potrošniških posojil v višini 11,26 milijona evrov. Upoštevajoč odplačilo so si menda pridobili dobrih devet milijonov evrov koristi, jim je v kazenskem postopku očitalo tožilstvo. Obtožilo jih je napeljevanja k zlorabi položaja nekdanjega direktorja sektorja za poslovanje z občani NKBM Boruta Rataja, temu pa je naprtilo zlorabo položaja, češ da je zdaj že pokojni Miroslavi Bregant, vodja lenarške poslovalnice NKBM, dovolil odobravanje tako imenovanih izjemnih posojil. A sojenje se ni razpletlo po željah tožilstva. Na prvem procesu si je četverica resda pravnomočno prislužila po štiri leta in osem mesecev zapora, a je vrhovno sodišče zadevo vrnilo na začetek. Oproščeni, pregon pa je nato zastaral V ponovljenem postopku je sodišče prve stopnje vse štiri oprostilo. Presodilo je, da je za vsem skupaj stala Bregantova, in ne Rataj. In ker je oprostilo Rataja, je posledično oprostilo še trojico soobtoženih, saj, kot je ves čas zatrjevala obramba, brez storilca ni napeljevalcev. Višje sodišče je zatem ugotovilo, da je pregon zastaral. Vzporedno s kazenskim procesom so potekale tudi sodne pravde in sodišče je doslej pravnomočno odločilo, da morajo trije »izjemni posojilojemalci« vrniti izposojeni denar. Kerin je NKBM dolžan natanko 3.323.350,97 evra, Ajdič 3.342.712,84 evra in Poštrak 3.347.352,39 evra.            





 
 
 
 











                