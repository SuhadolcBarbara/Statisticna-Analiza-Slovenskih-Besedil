;




Ameriški vojak Bradley Manning, ki ga je vojaško sodišče v Fort Meadu včeraj obsodilo na 35 let zapora zaradi posredovanja zaupnih podatkov organizaciji WikiLeaks,je presenetil z novico, da bi rad preostanek svojega življenja preživel kot ženska.
"Sem Chelsea Manning. Sem ženska," je 25-letnik zapisal v izjavi, ki jo je njegov odvetnik prebral na televiziji NBC.
"Glede na to, kako se počutim in kako sem se počutil že vse od otroštva, želim čim prej začeti s hormonsko terapijo. Upam, da me boste pri tej tranziciji podpirali," je še zapisal Manning po poročanju tujih tiskovnih agencij. Kot je dodal, želi, da ga vsi spoznajo takšnega, kot on resnično je. Obenem želi, da ga kličejo po novem imenu in ga naslavljajo kot žensko.
Tolažil odvetnike

Kot je nekaj ur po izreku kazni povedal odvetnik David Coombs, ki je vodil Manningovo obrambo, so on in drugi odvetniki na zasebnem srečanju jokali, saj jim ta primer zelo veliko pomeni.
Manning naj bi pogledal jokajočega Coombsa in ga poskušal potolažiti z besedami: "Vse je dobro, ne skrbi. Vem, da si delal po svojih najboljših močeh. V redu je. Dobro bom. Prestal bom to."
"Sem v položaju, ko me moj klient spravlja v boljšo voljo. To se ne bi smelo zgoditi, a res je močan mlad mož. Če nič drugega, veliko prenese, to zagotovo," je še povedal Coombs.
Prosili bodo za pomilostitev
Obenem je v skladu s pričakovanji potrdil, da bo obramba prihodnji teden začela postopek, s katerim bo poskušala doseči pomilostitev Manninga s strani ameriškega predsednika Obame. Po besedah odvetnika je najmanj, kar bi moral narediti Obama, to, da mu zaporno kazen zniža na obdobje, ki ga je že odsedel v priporu.
"Ta boj še ni končan. Lahko se konča moje zastopanje njega na vojaškem sodišču, a moje zastopanje njega pri doseganju tega, da bo nekega dne, nekega dne zelo kmalu odšel iz Fort Leavenwortha, se je šele začelo," je bil odločen.










0 




0 













