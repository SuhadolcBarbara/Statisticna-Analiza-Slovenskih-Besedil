







Januar 2012 | To in ono o dvojčkih

Besedilo: Peter Miller
Fotografije: Jodi Cobb in Martin Schoeller 
Vsak prvi konec tedna v avgustu se na tisoče dvojčkov zgrne v Twinsburg v Ohiu, majhen kraj jugovzhodno od Clevelanda, ki je pred skoraj 200 leti dobil ime po enojajčnih bratih dvojčkih.Dave in Don Wolf iz Fentona v Michiganu prihajata že leta. Tako kot večina dvojčkov, ki se udeležujejo tega praznovanja, rada tičita skupaj. Pravzaprav sta ta 53-letna tovornjakarja, ki jima na prsi segata enaki bradi, v zadnjih 18 letih prevozila skupaj kakih pet milijonov kilometrov in iz krajev, kot je Seattle v zvezni državi Washington, prepeljala v Camden v New Jerseyju vse, od plenic do juh v pločevinkah. Medtem ko eden sedi za krmilom njunega dieselskega freightlinerja, drugi dremlje na ležišču zadaj. Po satelitskem radiu poslušata iste postaje z evangeličansko country glasbo, oba po čajankarsko robantita čez zvezno vlado in žvečita isto popotniško hrano: paprike, jabolka in sir čedar. Ob prostih dnevih gresta skupaj na lov ali ribolov. Tako življenje jima ustreza.“Najbrž je to tipično za dvojčke,” pravi Don. Tistega popoldneva sta na praznovanju postala ob šotoru raziskovalcev, katerih pokrovitelji so FBI, Notredamska in Zahodnovirginijska univerza. V velikem belem šotoru so tehniki s fotoaparati z visoko ločljivostjo fotografirali pare dvojčkov, zbirali njihove prstne odtise in jim odčitavali šarenico, da bi ugotovili, ali jih najnovejši programi za prepoznavanje obrazov ločujejo med seboj. 








