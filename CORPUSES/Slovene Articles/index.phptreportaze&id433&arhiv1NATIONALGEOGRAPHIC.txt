







Maj 2013 | Veliki prekop

Besedilo: Ian Johnson 
Fotografije: Michael Yamashita 
    
Veliki prekop, star 1400 let, je monumentalni sistem, ki povezuje sever in jug Kitajske. Uporabljajo ga še danes.Barke v Velikem prekopu nimajo zvenečih imen, ne morskih deklic na premcu, niti krme, poslikane s pretirano čustvenimi izreki. Samo na boku imajo odtisnjene črke in številke, nič drugega. Tak nesentimentalen odnos bi lahko kazal na nepomembnost, a barke, ki plujejo po prekopu, že 14 stoletij povezujejo Kitajsko; med težiščem gospodarstva na jugu in političnimi središči na severu prevažajo žito, vojsko ter misli in nazore.V okolici severnega mesta Jining je Zhu Silei – stari Zhu, kot mu vsi pravijo – zagnal dizelska motorja svoje sijoče nove barke Lu-Jining-Huo 3307. Ura je bila 4.30 in stari Zhu se je nadejal, da bo prehitel druge posadke, ki so se še ubadale s sidri. Ko pa sem se zastrmel v breg, sem opazil, da se drevesa nič več ne premikajo po sivečem nebu. Ozrl sem se skozi drugo okno in presenečen opazil, da nas barke prehitevajo. Tedaj se je prasketajoče zdramil radio. “Stari Zhu, pa kaj je s tabo?” je smeje se dejal kapitan neke druge barke. “Prekop si zgrešil!” Nasedli smo. Stari Zhu je od jeze zaprl oči. Šest mesecev je prebil na kopnem in nadzoroval gradnjo barke, zdaj pa je v naglici podcenil Veliki prekop z njegovimi grozečimi tokovi in zamuljenimi kanali. Nejevoljno je vzel mikrofon in prosil za napotke.Ko je slišal, da je peščena plitvina majhna, se je napeto zastrmel v vodo in se odločil za hitro akcijo. Krepko, s polno hitrostjo, je pognal vzvratno. Dizelska motorja sta stresla 50-metrsko barko s tisočtonskim tovorom premoga, da je močno vzdrgetala. Zavrtel je krmilo, premaknil prestavno ročico in spet pognal motorja. Voda se je spenila, ko smo se pognali naprej. Ker krmnih luči nismo prižgali, da bi varčevali z elektriko, je vodo razsvetljevala zgolj mesečina in Lu-Jining-Huo 3307 je bila videti kot podmornica, ki se podaja na sovražno ozemlje. Naš cilj: Nantong, 690 kilometrov južneje.Na papirju se Veliki prekop vleče 1800 kilometrov, od Pekinga pa do južne metropole Hangzhou. Toda že skoraj 40 let ima zgornja polovica – od Pekinga do Jininga – premalo vode za plovbo. Zdaj je osrednji del te vodne poti dolg 523 kilometrov, od Jininga pa do reke Jangce.








