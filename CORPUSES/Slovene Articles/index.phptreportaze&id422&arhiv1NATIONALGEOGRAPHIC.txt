







Marec 2013 | Življenje bonobov

Besedilo: David Quammen 
Fotografije: Christian Ziegler 
    Na odročnem gozdnatem območju v Demokratični republiki Kongo, 80 kilometrov vožnje po blatnem kolovozu od najbližje travnate pristajalne steze, stoji na severnem bregu reke Luo raziskovalni tabor Wamba – kraj, ki si je med primatologi pridobil sloves in ugled. Tabor Wamba je leta 1974 ustanovil japonski primatolog Takayoshi Kano za preučevanje bonobov (Pan paniscus), ki so med človeku podobnimi opicami nekaj prav posebnega. Če morda še niste slišali, slovijo po tem, da se ravnajo po načelu “ljubite se, ne vojskujte”. Veliko raje kot njihovi najbližji sorodniki šimpanzi se prepuščajo spolnim radostim in so tudi manj bojeviti. S sodobnimi raziskavami, ki so jih na populacijah bonobov v živalskih vrtovih opravili biolog Frans de Waal in drugi, so preučevali njihovo življenje, v katerem spolnost igra pomembno vlogo, in nagnjenost k vzpostavljanju prijateljskih vezi (zlasti med samicami). To je v precejšnjem nasprotju z bitkami za prevlado (zlasti med samci) in vojskovanjem med skupinami pri šimpanzih. Veliko teže pa je bilo preučevati vedenje bonobov v naravnem okolju. Takayoshi Kano z Inštituta za raziskovanje primatov pri Kjotski univerzi je bil med prvimi znanstveniki, ki so si prizadevali za to. Opazovanje bonobov v Wambi so vse od ustanovitve tabora le nekajkrat prekinili, nazadnje med vojnami, ki so divjale v Kongu v obdobju 1996–2002.








