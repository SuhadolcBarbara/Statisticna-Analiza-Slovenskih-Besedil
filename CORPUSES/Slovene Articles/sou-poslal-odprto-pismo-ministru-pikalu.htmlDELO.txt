; 





Ljubljana - Študentska organizacija Univerze v Ljubljani (ŠOU) je na ministra za izobraževanje Jerneja Pikala in direktorico zavoda Študentski dom Ljubljana Meto Škufca naslovila odprto pismo, v katerem poziva k preklicu nedavnih sprememb pogojev za pridobitev oziroma podaljšanje bivanja v Domu podiplomcev Ljubljana na Grosarjevi 9.
»Novica, da zaradi spremenjenih pravil o namestitvi v javni zavod Študentski dom Ljubljana v Domu podiplomcev Ljubljana ne bo več mogoče bivanje podiplomskih študentov, ki nimajo statusa mladega raziskovalca ali niso tujci, ki prejemajo v Republiki Sloveniji dodeljeno štipendijo, nas je močno presenetila in razočarala. Takšno razlikovanje med podiplomskimi študenti se nam namreč ne zdi pravično, kakor tudi ne logično. Žalostno je, da bi morali bodoči slovenski doktorji znanosti, ki niso imeli toliko sreče, da bi na svojih fakultetah pridobili status mladega raziskovalca in, ki so že tako prisiljeni plačevati visoke šolnine za doktorski študij, sedaj iskati namestitev drugje in ne v Domu podiplomcev Ljubljana,« pravijo v organizaciji in dodajajo, da se jim prav tako ne zdi primerno, da so bili podiplomski študenti, ki že bivajo v domu, o tej odločitvi seznanjeni čez noč, hkrati pa, da so jim menda bile posredovane netočne in zavajajoče informacije.
»Hkrati upamo, da navedbe, ki se pojavljajo v medijih, da bi bil lahko motiv za takšno ravnanje komercializacija javnega doma podiplomskih študentov, ne držijo in temu ostro nasprotujemo,« so še zapisali.
Kot je pojasnila Nina Finžgar, tiskovna predstavnica študentske organizacije, se morajo po novem pravilniku vsi študenti, ki ne izpolnjujejo pogojev, iz doma izseliti. O spremembah pa so bili po besedah Finžgarjeve obveščeni štirinajst dni pred iztekom roka za oddajo vlog za podaljšanje bivanja, ki se je iztekel 20. avgusta. 





 
 
 
 











                