







Marec 2012 | Boj za nosoroge

Besedilo: Peter Gwin 
Fotografije: Brent Stirton 
Mračilo se je že in Damien Mander je po dolgem dnevu urjenja lovskih čuvajev v rezervatu Nakavango v Zimbabveju ravno prispel k tabornemu ognju, ko je skozi gozd odjeknil strel. V hipu je pomislil na Basto, brejo samico črnega nosoroga, in njenega dveletnega mladiča. Tistega popoldneva je eden njegovih čuvajev videl človeške stopinje, sledeče sledovom, ki jih je za sabo pustila Basta, ko je z mladičem iskala zavetje v gostem grmičevju, da bi povrgla najnovejšega pripadnika ogrožene vrste.
Damien, mišičasti nekdanji ostrostrelec avstralskih posebnih enot, ki ga krasi impresivna zbirka tetovaž, med katerimi je tudi napis “Seek & Destroy” (Poišči in uniči), vtetoviran čez njegove prsi, je zasukal glavo, da bi ugotovil, iz katere smeri je prišel zvok. “Tam, blizu vzhodne meje,” je pokazal v temo. “Slišati je bilo kot 5.56 mm,” je dejal. V hipu je določil položaj in kaliber – veščina, ki si jo je pridobil na 12 misijah v Iraku. Čuvaji so zgrabili puške, radijske postaje in opremo za prvo pomoč ter se strpali v dva land cruiserja. Odhrumeli so v noč v upanju, da bodo prestregli strelca. Ob odprtih oknih so prisluškovali, ali bo morda odjeknil še drugi strel, znamenje, da so verjetno ustrelili tudi Bastinega mladiča.
Razmere so bile nadvse ugodne za krivolovce: sijal je polmesec, vetra skoraj ni bilo. Človeške sledi niso napovedovale nič dobrega. Skupine krivolovcev plačujejo sledilce, da najdejo nosoroge, jim do mraka sledijo, potem pa strelcu z močno puško po radiu sporočijo, kje so. Ko je žival mrtva, ji v nekaj minutah odsekajo rogova, ogromno truplo pa prepustijo hijenam in jastrebom. Rogove skoraj vedno prodajo azijskim kupcem; podjetnejša skupina bi morda izrezala tudi Bastin zarodek ter materine in mladičeve oči in jih prodala tistim, ki izvajajo črno magijo ali muti. Če je bila tolpa dobro organizirana, bi skupina do zob oboroženih mož storilce krila pri umiku in bi bila pripravljena tudi iz zasede napasti čuvaje.








