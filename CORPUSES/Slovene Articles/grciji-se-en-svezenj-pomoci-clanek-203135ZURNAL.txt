;




Evropski komisar Olli Rehn je dejal, da novi paket pomoči Grčiji ni edina možnost, nemška kanclerka Angela Merkel pa je dejala, da morebitne odločitve o novem paketu pomoči ne gre pričakovati pred letom 2014.

Nemški finančni minister Wolfgang Schäuble je v torek prvič jasno priznal, da bo Grčija prihodnje leto, ko bo prejela zadnji obrok iz drugega programa mednarodne finančne pomoči, potrebovala novo pomoč. Hkrati je dejal, da vlagateljem ne bo treba znova odpisati dela grškega dolga, saj da se je zadnja takšna izkušnja izkazala za negativno.
Evropski komisar za gospodarske in denarne zadeve Rehn možnosti nove pomoči Grčiji za finski časnik Helsingin Sanomat danes ni izključil, je pa dejal, da obstajajo tudi druge možnosti, kot je podaljšanje obdobja za odplačevanje obstoječih posojil, poročajo tuje tiskovne agencije.
Merklova, ki jo septembra čakajo zvezne parlamentarne volitve, pomoč Grčiji pa v predvolilnem času zanjo zagotovo ni prijetna tema, je poskušala danes nekoliko umiriti strasti. Na vprašanje, kako težak bi moral biti morebiten tretji program pomoči Atenam, v pogovoru za televizijo Sat 1 ni dala jasnega odgovora.
"Kakšen znesek je po potrebi nujen, danes ne morem povedati. To bomo lahko povedali šele sredi naslednjega leta. Nikakršnega zneska ne morem navesti ali potrditi. Tega ne vem. Tega ne moremo vedeti," je dejala in zavrnila nov odpis grškega dolga. "To bi v območje evra vneslo negotovost, ki bi nas morda znova pripeljala na začetek. To bom poskušala na vsak način preprečiti," je dejala.
Član izvršilnega odbora ECB Jörg Asmussen se medtem danes mudi v Atenah, kjer je grškim oblastem že dal jasno vedeti, da morajo izpeljati reforme in varčevalne ukrepe, ki so jih sprejele v zameno za mednarodno finančno pomoč. V pogovorih z grškim finančnim ministrom Janisom Sturnarasom o novem paketu pomoči ali odpisu dolgov nista govorila, je po srečanju povedal Asmussen.
Priznal je sicer, da je Grčija že dosegla veliko, je pa kot nesprejemljivo označil visoko stopnjo brezposelnosti v državi, ki je dosegla že skoraj 28 odstotkov. Asmussen ima zdaj na programu še srečanje z grškim premierjem Antonisom Samarasom.
Trojka posojilodajalcev – Evropska komisija, Evropska centralna banka in Mednarodni denarni sklad – je Grčiji julija odobrila novo tranšo posojila, vredno 5,8 milijarde evrov. Septembra ji bo, če bo uspešna pri implementaciji reform, prižgala zeleno luč za nov obrok v višini milijarde evrov.
Grčijo od leta 2010 nad vodo držijo prav mednarodna posojila. Skupaj je trojka državi odobrila dva programa pomoči; najprej 110 milijard evrov, nato pa še 130 milijard evrov in delni odpis dolga v višini več kot 100 milijard evrov.










0 




0 













