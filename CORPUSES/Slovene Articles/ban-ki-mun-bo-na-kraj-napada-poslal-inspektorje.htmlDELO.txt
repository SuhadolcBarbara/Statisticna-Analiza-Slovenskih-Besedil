; 





Izraelski napad na palestinsko oporišče v Libanonu
Izraelska bojna letala so danes napadla oporišče »radikalne palestinske skupine« južno od Beiruta. Po trditvah z vrha izraelske armade naj bi šlo za odgovor na četrtkov raketni napad z libanonskega ozemlja na izraelska obmejna območja.
Cilj izraelskega povračilnega letalskega napada je bilo oporišče Ljudske fronte za osvoboditev Palestine, ki pod vodstvom Ahmeda Džibrila menda tesno sodeluje z Iranom. Organizacija naj bi vzdrževala tesne stike z libanonskim Hezbolahom, podpirala pa naj bi tudi režim sirskega diktatorja Bašarja al Asada. Po trditvah palestinskih virov napad, v katerem ni bil ranjen nihče, ni povzročil škode. Iz Ljudske fronte za osvoboditev Palestine so hkrati sporočili, da njihova skupina nima nič s četrtkovim raketnim napadom na Izrael. Odgovornost za napad je kmalu po tem sporočilu prevzela z Al Kaido povezana skupina Brigade Abdulaha Azama. 





Damask − Uporaba kemičnega orožja bi po prepričanju ZDA in večine zahodnih zaveznikov pomenila tako eskalacijo sirskega konflikta, da ta ne bi smela ostati nekaznovana. Mednarodna skupnost zato zahteva takojšnjo preiskavo.
Generalni sekretar svetovne organizacije Ban Ki Mun je zato po izredni seji varnostnega sveta že napovedal, da bo na sporna sirska ozemlja poslal inšpektorje Združenih narodov. Ti naj bi na kraju samem ugotovili, ali je šlo v resnici za nedovoljeno uporabo kemičnega orožja. Kot so sporočili Iz njegovega urada, bo vlada sirskega predsednika Bašarja al Asada v kratkem dobila ustrezno prošnjo za ogled spornih območij. V sirskem vojaškem vrhu sicer ne zanikajo napadov, ki naj bi v predmestjih Damaska v sredo zjutraj terjali od 500 do 1300 mrtvih, še vedno pa odločno vztrajajo, da žrtev ni bilo toliko, kot trdijo uporniki, in da so vse obtožbe sirske opozicije o uporabi kemičnega orožja povsem »nelogične in izmišljene«.
Pritisk mednarodne skupnosti na sirskega diktatorja se tako po še vedno zgolj domnevnih napadih s kemičnim orožjem, še naprej krepi. Med stalnimi članicami varnostnega sveta, ki se je minulo sredo zaradi ruskega in kitajskega eskiviranja v resnici bolj seznanil z razmerami, kot pa sprejel ustrezne ukrepe, se je na napad Asadove vojske do zdaj najbolj srborito odzvala Francija. Zunanji minister Laurent Fabius je zagrozil, da bo v primeru, če se je tak napad res zgodil, potrebno nanj odgovoriti »z vso ostrino«, kar so vsi takoj razumeli kot francosko grožnjo z vojaškim posegom. Britanski zunanji minister William Hague je bil ob domnevnem »morilskem in barbarskem dejanju«, kot je označil napad, nekoliko bolj zadržan, nemški zunanji ministre Guido Westerwelle pa je od Sirije odločno zahteval, da mora ekspertom »takoj omogočiti dostop«, ker bo le tako mogoče nedvoumno potrditi ali zavreči očitke o domnevni uporabi kemičnega orožja. S tako zahtevo se, kot je slišati iz Moskve, strinja tudi Rusija, ki v varnostnem svetu sicer velja za zaveznico Asadovega režima. Zunanji minister Sergej Lavrov je namreč svojemu ameriškemu kolegu Johnu Kerryju že pojasnil, da je Moskva takoj po poročilih o napadu s kemičnim orožjem »pozvala sirsko vlado, naj sodeluje s strokovnjaki ZN«, in da je zdaj od sirske opozicije odvisno, ali bo mednarodnim ekspertom »zagotovila varen dostop do kraja domnevnega incidenta«.
V Washingtonu je kljub že pred časom izrečeni Obamovi grožnji, da bi uporaba kemičnega orožja pomenila Asadov »prestop rdeče črte«, ki ne bi ostal nekaznovan, za zdaj slišati, da ZDA še ne morejo »nesporno potrditi«, ali je šlo res za napad z bojnimi strupi. Zunanji minister Kerry je v stalnih stikih z voditelji sirske opozicije, iz urada predsednika Obame pa so ameriškim tajnim službam menda posebej naročili, naj zberejo kolikor je le mogoče podatkov in dokaznega gradiva. Po besedah tiskovnega predstavnika administracije, bodo ZDA, ki prav tako zavzemajo za takojšnjo neodvisno preiskavo spopadov v bližini Damaska, skušale »storiti vse, kar je v njihovi moči«, da se nejasnosti čim prej razjasnijo. 





 
 
 
 











                