







Januar 2013 | Rajske ptice

Besedilo: Mel White
Fotografije: Tim Laman 
NA NOVI GVINEJI kenguruji plezajo po drevju, kakor krožnik veliki metulji se spreletavajo skozi deževni gozd, po gozdnem blatu pa hitijo sesalci, ki ležejo jajca. Žabe imajo nosove Cyranoja de Bergeraca in reke so polne mavričnih rib.
A nobeno izmed divjih čudes Nove Gvineje znanstvenikov ne prevzame tako zelo kakor bitja, ki jih je sloviti naravoslovec Alfred Russel Wallace v 19. stoletju označil za “najbolj nenavadne in najlepše pernate prebivalce sveta” – rajčice. Večina teh ptic živi le na Novi Gvineji in okoliških otokih, kljub desetletjem raziskovanja in preučevanja pa ni še nikomur uspelo, da bi videl prav vse – do pred kratkim.
Leta 2003 sta Edwin Scholes, ornitolog s Cornellove univerze, ter biolog in fotograf Tim Laman začela načrtovati, da bosta preučila vse vrste rajčic. Potrebovala sta osem let in pripravila 18 odprav v nekatere najodročnejše in najslikovitejše dele našega planeta. S fotografijami, video- in zvočnimi posnetki – da staromodnih beležk in peres sploh ne omenjamo – sta Scholes in Laman znanosti prikazala doslej neznane snubitvene predstave in vedenje teh ptic.








