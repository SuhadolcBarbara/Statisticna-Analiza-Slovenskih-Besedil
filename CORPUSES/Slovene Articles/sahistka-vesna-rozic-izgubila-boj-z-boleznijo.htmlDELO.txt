; 





Ljubljana - Umrla je šahistka Vesna Rožič, stalna članica slovenske reprezentance in študentka medicine. Njena žalostna zgodba je pred dobrim mesecem dni zaokrožila po medijih in sprožila veliko dobrodelno akcijo, toda 26-letnica je izgubila boj s hudo boleznijo - rakom.
Akcijo za pomoč pri zbiranju sredstev, ki so bila potrebna za zdravljenje, sta začela njen oče Adrijan in Šahovska zveza Slovenije.
Kot je oče zapisal v pozivu k dobrodelni akciji, je Rožičeva za bolezen izvedela maja letos, zdravniki so ji postavili diagnozo metastatski rak. Zdravljenje je začela s kemoterapijo, ki pa za ozdravitev ni zadostovala. Zato so jo poslali na zdravljenje v Nemčijo, kjer bi morala prejeti vsaj 3 cikluse lokalne  kemoterapije, za katero se je tudi zbiral denar. A je bilo žal za pomoč prepozno.
»Šahovska zveza Slovenije se iskreno zahvaljuje vsem, ki so Vesnini družini v tem težkem času nudili kakršno koli pomoč. Ohranjamo jo v najlepšem spominu,« so ob žalostni novici zapisali pri Šahovski zvezi Slovenije. 





 
 
 
 











                