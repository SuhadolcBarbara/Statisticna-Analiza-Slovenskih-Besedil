; 





                      Po podatkih ZN je bilo vse od začetka vstaje proti režimu sirskega  predsednika Bašarja al Asada ubitih več kot 100.000 ljudi, med njimi  7000 otrok.  





              New York − Sirijo, ki jo leto in pol pretresa krvava državljanska vojna, je po ocenah Organizacije združenih narodov zapustilo že milijon otrok, dva milijona pa sta razseljena znotraj njenih meja.
»Ta milijon otrok beguncev ni zgolj že ena številka,« je po poročanju tiskovne agencije AFP opozoril vodja sklada ZN za otroke (Unicef) Anthony Lake. »To so resnični otroci, iztrgani od doma, morda celo od družin, soočeni z grozotami, ki jih komaj začenjamo razumevati,« je dodal.
Po podatkih ZN otroci sestavljajo polovico vseh beguncev, ki so med več kot dve leti trajajočim konfliktom pobegnili iz Sirije. Okoli 740.000 med njimi je mlajših od 11 let. Večina sirskih beguncev je zavetje našla v Libanonu, Jordaniji, Turčiji, Iraku in Egiptu, vse pogosteje pa bežijo tudi v Severno Afriko in Evropo.
»Na tehtnici je nič manj kot preživetje in dobrobit generacije nedolžnih,« pa je dejal visoki komisar ZN za begunce Antonio Guterres. »Mladi v Siriji izgubljajo domove, družinske člane in svojo prihodnost,« je dodal. »Tudi ko prečkajo mejo na varno, so travmatizirani, depresivni in potrebujejo razlog za upanje,« je še povedal.
Kot še opozarjajo ZN, je več kot 3500 otrok, ki so se znašli v Jordaniji, Libanonu in Iraku, mejo teh držav prečkalo bodisi povsem brez spremljevalcev bodisi le ločeno od svojih družin. ZN svarijo, da mnogim med njimi grozijo prisilno otroško delo, zgodnje poroke, spolno izkoriščanje in trgovina z ljudmi. 





 
 
 
 











                