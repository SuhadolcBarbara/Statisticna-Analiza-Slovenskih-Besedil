; 





Ljubljana - Vlada se bo na današnji seji  seznanila s stanjem v javnih financah in nadaljevala s pripravo  proračunskih dokumentov za leti 2014 in 2015. Obenem bo obravnavala tudi  predlog uredbe o prostorskem načrtu za območje hidroelektrarne Mokrice.  Vlada je izgradnjo elektrarne uvrstila med najpomembnejše projekte s  področja energetike.
 
Vlada je že v juliju začela  formalni postopek priprave dopolnjenega proračuna za 2014 in začrtala  izhodišča za pripravo predloga proračuna za 2015. Pri tem bo vlada  sledila ciljem iz programa stabilnosti, ki so bili potrjeni na ravni EU.  Proračunski primanjkljaj naj bi tako prihodnje leto znašal največ tri  odstotke BDP, v 2015 pa največ 2,5 odstotka BDP.
 
Že na  julijski seji je vlada določila razrez odhodkov za prihodnje leto in  leto za tem. Določila je največji možni obseg odhodkov na postavki  integralnih sredstev. V letu 2014 ta znaša 7,861 milijarde evrov, v letu  2015 pa skoraj 7,953 milijarde evrov.
 
Prav spremembe  proračuna za leto 2014 obetajo po besedah predsednice vlade Alenke  Bratušek vročo jesen, saj bo treba najprej najti dogovor znotraj  koalicije, potem pa tudi širše.
 
Prilagoditev proračuna za  prihodnje leto bo namreč ena glavnih tem na jesenskem političnem  parketu. Po neuradnih informacijah naj bi se obetali novi rezi na vseh  področjih, tudi pri pokojninah.
 
Primanjkljaj državnega  proračuna se je sicer julija občutno zmanjšal. Potem ko ga je bilo  junija za 135 milijonov evrov, je prejšnji mesec znašal 59 milijonov  evrov. Kljub temu so bili v prvih sedmih mesecih skupaj izdatki države  že za 1,3 milijarde evrov višji od prilivov v proračun. Rebalans  letošnjega proračuna predvideva primanjkljaj v višini nekaj nad 1,5  milijarde evrov.
 
Vlada bo danes obravnavala tudi predlog  uredbe o prostorskem načrtu za območje hidroelektrarne Mokrice, še  zadnje hidroelektrarne v verigi na spodnji Savi. Stroški izgradnje,  ureditve splavnice in potrebne infrastrukture so ocenjeni na približno  230 milijonov evrov.
 
Vlada je izgradnjo omenjene  hidroelektrarne uvrstila med najpomembnejše projekte s področja  energetike. Sprejem uredbe bo, kot je zapisano v predlogu, omogočil  takojšen pristop k projektiranju, pridobivanju gradbenega dovoljenja in k  sami izvedbi.
 





 
 
 
 











                