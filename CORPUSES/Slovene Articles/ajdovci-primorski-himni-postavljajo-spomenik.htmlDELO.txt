; 





                      Franc Černigoj je sicer tudi avtor besedila na spomeniku, podobo na kamnu je oblikovala likovna pedagoginja, ilustratorka in oblikovalka iz Ajdovščine Silva Karim. Kamen za spomenik je podaril Marko Kobal, izdelala pa ga je skupina kamnosekov iz Manč.                                          






Križna Gora – Ob 70-letnici nastanka pesmi Vstajenje Primorske, nesporne primorske himne, je občina Ajdovščina postavila spomenik na Križni gori, kjer je navdih zanjo dobil njen avtor Lev Svetek - Zorin. Odkrili ga bodo 1. septembra, slavnostni govornik bo Boris Pahor.
Že nocoj ob 20. uri bodo v Dvorani prve slovenske vlade v Ajdovščini premierno prikazali dokumentarni film Primorska himna Jadrana Sterleta.
Vstajenje Primorske se je rodilo prav v ajdovski občini, za Križno Goro, v zimskem jutru leta 1944. Kot pravi Franc Černigoj, ki je dal idejo za postavitev spomenika skupaj z Lucijanom Troštom, je avtor besedila Lev Svetek s partizanskim imenom Zorin v noči s 5. na 6. februar 1944 za Križno Goro, v kurirski partizanski karavli številka 15, nočil.

Zjutraj se je povzpel na bližnjo vzpetino, na Ojstrični vrh, še bolj verjetno na Filčerski vrh. »Pod njim je bila razgrnjena Vipavska dolina; in tam daleč, čez Kras, se je kot slutnja vsega lepega in čistega bleščalo Jadransko morje, za katerega je verjel, da bo naše,« pravi Černigoj.
Svetek je v knjigi Pri svojih na svojem zapisal: »… In že se mi v spominih na čudovite primorske ljudi, ob pogledu na prelepo primorsko zemljo, prično skoraj sami oblikovati verzi, ki govore o ponižanju in trpljenju primorskega ljudstva, o brezmejnem hrepenenju po svobodi …« Pesem je že tisti večer prvič javno prebral in požel buren aplavz. Pozneje jo je v požganih primorskih vaseh znova in znova deklamiral, ko jo je uglasbil Rado Simoniti, je postala prva primorska himna, kar je še danes.
 





 
 
 
 











                