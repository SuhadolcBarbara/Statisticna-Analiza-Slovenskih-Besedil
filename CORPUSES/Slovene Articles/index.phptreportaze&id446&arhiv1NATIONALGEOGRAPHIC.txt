







Avgust 2013 | Sladke pregrehe

Besedilo: Rich Cohen 
Fotografije: Robert Clark 
    
Morali so se posloviti: avtomati za gazirane pijače, pa avtomati za sladke prigrizke, pa friteza. Dvignili so jih in odvlekli po hodnikih ven na pločnik, tam so pod sivim, praznim nebom skupaj z drugimi odpadki ždeli za osnovno šolo Kirkpatrick, eno izmed osnovnih šol v Clarksdalu v zvezni državi Misisipi. To je bilo pred sedmimi leti, ko je vodstvo šole spoznalo, za kako hud problem gre. Clarksdale, slovito mesto v rečni delti, ki nam je dalo zlato dobo delta bluesa in je s svojimi bombažnimi polji in ravnicami, ki se spuščajo v reko, ter viktorijanskimi hišami še vedno čudovito, je žarišče velikanske ameriške zdravstvene krize. Visoke stopnje pretirane debelosti, sladkorne bolezni, visokega krvnega tlaka,bolezni srca: to, menijo nekateri, je posledica sladkorja, poljščine, ki je prednike večine prebivalcev tega mesta v verigah prignala na to poloblo. “Vedeli smo, da nekaj moramo ukreniti,” mi je povedala ravnateljica šole, SuzAnne Walton. Waltonova, ki se je rodila in odrasla v Clarksdalu, me je popeljala po šoli in mi pripovedovala o tem, kako poskušajo pomagati učencem – s pečenjem namesto cvrtjem, s sadjem namesto sladkarijami – večina je naročena na dva obroka v šolski jedilnici. Nosila je belo haljo – standardno ponedeljkovo učiteljsko opravo – ki naj bi še podkrepila predanost šole zdravju in dobremu počutju. 91 odstotkov učencev je Afroameričanov, sedem odstotkov belcev, “trije – tj. preostala dva odstotka – pa so latinosi” . “Ti otroci pojedo, kar jim daš, in vse prepogosto je to najbolj sladka, najbolj cenena hrana: tortice, kreme, bonboni. To se je moralo spremeniti. Šlo je zanje,” je pojasnila. Vzemimo, denimo, Nicholasa Scurlocka, ki je pred nedavnim začel hoditi v prvi razred nižje gimnazije Oakhurst. Ravno toliko je visok, da sme na vlakec smrti v zabaviščnem parku, a je na začetku petega razreda tehtal že 61 kilogramov. “Strah ga je bilo telovadbe,” mi je povedala ravnateljica Waltonova. “Težko je tekel, dihal – vse, kar hočete, ga je mučilo.” “Seveda ga ne smem obsojati,” je dodala, se nasmejala in potolkla po stegnih. “Tudi sama sem kar zajetna.”Nicka sem spoznal v jedilnici, sedel je ob mami, Warkeyie Jones, čedni 38-letnici. Povedala mi je, da je tudi sama spremenila prehranske navade, da bi si pomagala in bila Nicku za zgled. “Po ves dan sem tlačila vase sladkarije, saj sedim za pisalno mizo, kaj pa naj bi počela? A sem presedlala na zéleno,” mi je povedala. “Pravijo mi: ‘To počneš, ker imaš prijatelja.’ Jaz pa odgovarjam: ‘Ne, to počnem, ker bi rada živela in bila zdrava.’” Vzemite skodelico vode, napolnite jo s sladkorjem do vrha in pustite stati pet ur. Ko se boste vrnili, boste videli, da so se na dnu kozarca nabrali kristali. Clarksdale, veliko mesto v enem izmed najdebelejših okrožij najdebelejše zvezne države najdebelejše industrijske družbe na svetu, pa je dno kozarca z ameriškim napitkom, kjer se sladkor useda v telesa otrok, kot je Nick Scurlock – zapuščina sladkarij na postavi fanta. 








