; 





              Ljubljana - Ljubljanski gospodarski kriminalisti so zaključili obsežen predkazenski postopek in zaradi utemeljenega suma storitve večjega števila kaznivih dejanj poslovnih goljufij in goljufij kazensko ovadili 42-letno osumljenko in hkrati pravno osebo.
Omenjeno žensko je policiji prijavilo več oškodovancev, kriminalisti pa so med preiskavo ugotovili, da je 42-letnica v svojem imenu in kot zakonita zastopnica pravne osebe ljudem obljubljala pozitivno energijo, ki bi vplivala na njihovo življenjsko uspešnost. Prepričala jih je, da lahko to stori s posebnimi tretmaji, ki pa so stranke zelo drago stali.
Med letoma 2008 in 2011 so ji oškodovanci za navedene storitve tako plačali okrog 2.700.000 evrov, denar pa je 42-letnica, namesto da bi ga porabila za nadaljnje poslovanje, spravila v svoj žep.
Za kaznivo dejanje poslovne goljufije osumljenki zdaj grozi od enega do 10 let zaporne kazni, za kaznivo dejanje goljufije pa od enega do osmih let zaporne kazni. 





 
 
 
 











                