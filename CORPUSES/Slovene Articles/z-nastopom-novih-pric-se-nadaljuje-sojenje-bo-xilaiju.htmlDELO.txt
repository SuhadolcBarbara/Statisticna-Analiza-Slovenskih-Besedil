; 





Bo je obtožen korupcije, saj je menda prejel skupno za 21,8 milijona juanov (3,6 milijona dolarjev) podkupnin.  Zagovarja se tudi zaradi zlorabe položaja, saj je domnevno poskušal ovirati  preiskavo umora, za katerega je bila pozneje obsojena njegova žena.
Škandal, ki je odnesel Boja, je izbruhnil pred lanskim kongresom  kitajske komunistične partije, na katerem bi moral postati član  politbiroja stalnega komiteja partije - najvplivnejšega organa v državi. 





              Peking − V kitajskem mestu Jinan se pod poostrenimi varnostnimi ukrepi nadaljuje sojenje nekoč vplivnemu politiku Bo Xilaiju. Tožilstvo je predstavilo nove obtožbe, proti Boju pa je pričala tudi njegova žena Gu Kailai, ki prestaja zaporno kazen zaradi umora britanskega poslovneža. 
Gu je pričala prek vnaprej pripravljenega video posnetka, na katerem je nekdaj ugledna odvetnica spregovorila o podkupninah, ki jih je Bo menda prejel s strani tajkuna Xu Minga, in s tem svojega moža močno obremenila.
Ko so Gujevo vprašali, ali je Bo vedel za letalske vozovnice in druge predmete ter denar, ki jih je njegovi družini zagotovil Xu, je sprva odgovorila, da bi moral vedeti. Ko je izpraševalec nekoliko bolj pritisnil nanjo, pa je dejala: »Povedala sem mu.«
Posnetek pričanja so danes predvajali na sodišču, zto pa ga je objavilo tudi na svojem mikroblogu, kjer je v eni uri zabeležil več kot milijon ogledov.
Bo se je sicer že v četrtek ostro branil pred obtožbami, piše STA. Eno od prič, poslovneža Tanga Xiaolina, je primerjal z norim psom, ki je prodal svojo dušo, predhodno pisno pričanje svoje žene pa je označil za smešno.
Analitiki sicer ocenjujejo, da je bila obsodba Boja najverjetneje že sprejeta za zaprtimi političnimi vrati in da ga čaka dolgoletna zaporna kazen. O tem priča tudi poročanje kitajskih državnih medijev. Uradni časnik kitajske komunistične partije People's Daily je v komentarju na primer izpostavil, da je tožilstvo predstavilo zelo podrobne in zanesljive dokaze, dejstvo, da sodišče o napredku sojenja poroča na spletu, pa odraža pravno odprtost in transparentnost.
Sodišče je tujim novinarjem prepovedalo vstop v sodno dvorano, je pa na svojem mikroblogu objavilo transkripte sojenja. Ali in v kolikšni meri sodišče pred objavo ureja te zapise, po pisanu STA ni znano.
Guangming Daily, ki ga prav tako izdaja komunistična partija, pa je ocenil, da je odnos Boja do prič prežet z aroganco. »V preteklosti je Bo z lažmi dosegal svoje lastne pohlepne sanje, na sodišču pa še vedno zanika krivdo, ki jo je že priznal. Še naprej laže,« je ocenil časnik.
Sojenje naj bi zaključili že danes, razsodbo pa pričakujejo na začetku septembra. 





 
 
 
 











                