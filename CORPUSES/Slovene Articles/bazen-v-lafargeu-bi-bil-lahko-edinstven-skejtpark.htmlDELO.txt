; 





Bodoči arhitekti z ljubljanske fakultete bi iz impozantne in arhitekturno zanimive zgradbe trboveljskega Lafarge Cementa (LC), v kateri je bil nekoč 25-metrski zimski bazen, ustvarili središče kreativnih idej in športa, iz bazenske školjke pa edinstven skejtpark. A LC, ki sicer zgradbi želi vdahniti novih vsebin in nova delovna mesta, glede bazena pomišlja ...
»Pokrit skejtpark bi bil edinstven v širšem prostoru, saj takšnega ni v Sloveniji niti na Hrvaškem; zaradi bližine železniške postaje bi bil lahko dostopen za mlade iz širše regije,« pojasnjuje izredni profesor na fakulteti za arhitekturo Tadej Glažar, sicer mentor petih študentov, sodelavcev projekta.
Miha Denša, Gregor Gregorec, Klara Prošek, Sabina Marov in Jakob Vascotto so se projekta lotili na pobudo LC in društva za razvoj ustvarjalnosti in kreativnih industrij Punkt, trenutnega uporabnika prostorov bazena, ki se je v eno od praznih pisarn vselil pred slabim letom in razvil delo po načelih coworkinga (souporabe). LC je pomoč arhitektov poiskal, ker je zgradba od leta 2007, ko so bazen opustili, neizkoriščena.
V LC so glede bazenske školjke previdni; ta je trenutno sicer počena, kar bo verjetno podražilo sanacijo. Andrej Sopotnik, vodja marketinga in komuniciranja, pravi: »Vprašanje zgornjega nadstropja zgradbe, torej bazena, puščamo odprto. Ali bo ponovno zaživel, ali bo v njem prostora za kakšno novo aktivnost, bo odvisno od številnih dejavnikov.« LC bodočo namembnost bazena pogojuje s pripravljenostjo sodelovanja lokalne skupnosti in z bodočim poslovanjem, ki zaradi odvzetega okoljskega dovoljenja (OVD) za sosežig odpadkov že nekaj let ni rožnato.
Gradnja bazena sega v leto 1972. Gre za arhitekturno zelo kakovostno stavbo, je ocenila stroka, zato projekt prenove spoštuje arhitekturno zasnovo in dane elemente zgradbe, narejene v mednarodno priznani maniri zrelega slovenskega modernizma.
Študentje so prenovo razdelili v tri faze. V prvi bodo oživili prostore z minimalnimi stroški. Že obnovljenim prostorom (dve pisarni, delavnica, računalniški prostor) bodo dodali večji prostor za delo, galerijo, sejno sobo, prostor za sprostitev, kuhinjo za kuharske delavnice, plesno dvorano, foto studio ter sanitarije. Aktivnosti že potekajo. V naslednji fazi bodo iskali možnosti za umestitev dvigala, zadnja faza, ki je stroškovno in izvedbeno najzahtevnejša, pa se nanaša na zgornji del stavbe, na bazen.
O tem, kolikšen finančni zalogaj predstavlja preureditev, v LC molčijo. 





 
 
 
 











                