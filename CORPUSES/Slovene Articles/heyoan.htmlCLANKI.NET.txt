 Odkrivanje notranjega zdravilca
Objavil: Žan Skok, dne: 25.12.2012Odkrivanje notranjega zdravilca
Kanaliziral Heyoan

Nekoč, davno preden so poznali čas v današnjem pomenu te besede, je bila v božanskem srcu iskra. Iskra v božanskem se je razpršila v milijone zvezd. Vsaka zvezda je imela ime, ki je bilo zapisano v imenu Boga. Ena izmed teh zvezd si ti. Kot zvezda si rasel in se razvijal in skupaj z drugimi zvezdami prepeval v nebesih. V teh časih, preden si se rodil kot človeško bitje, si poznal svetlobo, ljubezen in modrost. Ker se nisi rodil, seveda nisi imel telesa, zato si bil nadvse svoboden. Potem si se zavedal svojega bistva. Svobodno si se lahko premikal po vesolju, kamor se ti je zahotelo. Gibal si se v smeri, ki si jo izbral. Z voljo si ustvarjal reči. Če si si kaj zaželel, si to nemudoma ustvaril. Ustvaril si kamen in zemljo; drevo in cvetlico; zvezdo in planet; celo oblak in veter. Tvoje bistvo se je brez težav gibalo in spreminjalo obliko. Izkusil si, kako je, če si oblak, luna, sonce ali pa riba ali mačka. Gibal si se, zasledujoč radost. Ko si spreminjal oblike in spotoma ustvarjal nove, si se počasi poistovetil z obliko in rodila se je senca. Ustvarjanje te je tako prevzelo, da ti je odpovedal spomin in pozabil si, kdo si. Ustvarjanje te je tako zelo zaposlilo, da niti nisi opazil, da si o samem sebi začel premišljevati kot o obliki. Senca je temnela in iz pozabljenja, da je pravi jaz bistva, se je rodila bolečina. Resnični jaz je stvarnik, tisto, kar je onkraj oblike. Tako si ustvaril senco in bolečino. Pozabil si, kdo si. Razcepil si se na dvoje: na del, ki je pozabil in na celoto, ki pomni.
Znotraj vsakega človeka je božanska iskra, prav v vsaki celici telesa. To je bistvo jaza. Znotraj tega resničnega bistva, kdo v resnici si, je zdravilec, ki nosi v sebi vse ustvarjalne moči vesolja. Zdravilec znotraj tebe je imenovan po božji besedi. To si v resnici ti. 
Osredini se zdaj na svoje notranje bistvo, na svojo moč in svetlobo, ki sta edinstveni. Si manifestacija božje besede. Osredini se na celotno bistvo svojega bitja – to je tvoj notranji zdravilec. Vse življenje ga že čutiš. Zlata vlakna te moči prepletajo vezenino tvojega življenja še iz časov, preden si se rodil. Ko si bil otrok, si vedel, kaj to pomeni, in to veš še zdaj. Občuti bistvo, moč, ki se pretakata skozte. To je tvoja edinstvenost. To je tvoja lepota. To je tvoja ljubezen. To je milina, ki si jo v življenju občutil, ko si bil še otrok. 
Tvoja moč izvira iz tvoje miline. Je znotraj sladkega hrepenenja, ki ga skrivaš in varuješ pred drugimi. Si kakor cvet, ki se razpira v soncu. Občuti moč in naravo svoje božanskosti, ki ni podobna ničemur drugemu. Potem to dobro ozemlji v svojem telesu. Ta del tebe je še vedno svoboden. Ta del tebe lahko še vedno svobodno potuje skozi vesolje, čas in druge oblike resničnosti. Občuti se v tej svobodi. 
Ko se skozi čas in prostor pomikaš drugim oblikam resničnosti naproti, tam nekje daleč zaslišiš klic. Klic je vse močnejši in glasnejši in porečeš si: »Le kaj bi to lahko bilo?« V klicu na pomoč zaslišiš hrepenenje. Potem ugotoviš, od kod prihaja in na nebu zagledaš prelep modro bel svetlikajoč se planet. Klici na pomoč te privabijo še bližje k njemu. Ko prideš blizu, vprašaš: »Kako lahko pomagam? Kako naj se odzovem na ta klic, na ta krik? Kako naj pomagam odpraviti trpljenje, ki je na svetu?«
Potem se ti posveti sijajna misel. Odločiš se, da boš ustvaril telesno obliko, jo izruval iz zemlje in hkrati z njo tudi trpljenje. Trpljenje nameravaš odpraviti s pomočjo telesa. 
Spustiš se v drobceno telo. Čez približno devet mesecev se rodiš na ta svet kot človeško bitje. Čim dlje si priklenjen na telo, tem šibkejši postaja spomin na izvorno bistvo. Kot otrok, ali pa morda še prej, si začel nase prevzemati bolečino. Medtem ko si trpel, si popolnoma pozabil na to, kdo si. Ko bolečina popusti, se spet spomniš. Ko se povrne, spet pozabiš. Trpljenje, ki si se ga odločil pozdraviti, se je naselilo v tvojem telesu. 
Zamisli se nad svojim otroštvom. Poišči najglobljo bolečino, ki si jo prenašal vsa ta leta. In ko boš našel to bolečino, boš našel tudi svoje najgloblje hrepenenje. Kaj bi rad bil? Kaj si si želel postati kot otrok, pa si mislil, da ti nikoli ne bo uspelo? Si si želel potovati med zvezdami? Si si želel, da bi pozdravil vse na tem svetu? Si si želel, da bi se vsi počutili varne? Kaj je bilo tisto, kar si si želel bolj od česarkoli drugega? Če bi lahko postal kdorkoli ali imel karkoli na tem svetu, kaj bi to bilo? Na kakšen način je to, kar se ti ni spolnilo, povezano s tvojim trpljenjem?
Ozri se nazaj in si oglej svoje življenje. Skozi vse trpljenje, ki si ga v življenju prestal, se vleče rdeča nit: 
»Ponavljajoči se ciklus na spirali življenja, v katerem se znova in znova ponavlja otroško trpljenje v številnih življenjskih izkušnjah.«
Če si te izkušnje nadrobneje ogledaš, boš med njimi odkril podobnost. Ko boš odkril to skupno nit, se prepusti občutenju bolečine. Naj jo občuti tvoje telo. Kje je prizadela tvoje telo? Ko jo čutiš v svojem telesu, ugotovi, kje je napetost največja.
V vsem svojem telesu skušaj ugotoviti, kje te je ta bolečina prizadela na duševni, duhovni, razumski, psihološki in telesni ravni. Ta rdeča nit poteka na holografski način prek vseh delov tvojega bitja in na svoji poti zadeva na določena mesta, kar občutiš kot telesno bolečino. Poišči jo, v svojem telesu. Če znaš občutiti tudi avro, jo poišči tudi tam.
Ko odkriješ bolečino na eni izmed ravni – kaže se lahko na različne načine, kot strah, težave v odnosih z drugimi, kot telesna motnja, kot problemi na delovnem mestu – potem se vprašaj:  
 »Kaj ima to opraviti z mojim najglobljim hrepenenjem? Kakšna je povezava med tem problemom in mojim najglobljim hrepenenjem, da bi bil nekdo, da bi v življenju nekaj naredil, da bi živel na določenem kraju?«
Prva naloga je lajšanje bolečine. 
Kajti prek telesne in življenjske bolečine boš pridobil tiste osebnostne poteze, ki jih potrebuješ za uresničitev svojega hrepenenja, ne glede na to, kakšno je. 
Poišči bolečino v svojem telesu in nanjo položi roke: nanjo, ki jo prenašaš s seboj že vse življenje, na ta sistem prepričanj, ki ga prekriva najgloblje pozabljenje, na to veliko, globoko bolečino, pa naj bo v tvojem srcu, trebuhu ali grlu. Položi roke nanjo in občuti zavest, ki verjame v razločenost. Saj je le senca. Predstavljaj si, da je povsem ločena od vsega drugega. Poišči bolečino, ki je tam že od nekdaj, in senca naj se razkadi.
Vstopi v senco. V ječo naj te spremlja jaz, ki je potreben zdravljenja. Ne reci, da ta prava bolečina s človeške perspektive ne boli. Ni nova. Tu je, odkar se spominjaš. To ni bolečina, ki bi zlahka popustila, saj je globoko globoko zasajena. Pomudi se ob njej.
Ko boš pripravljen, se zavestno osredini na zdravilca v sebi. Tu je tvoja modrost. Tu sta tvoje hrepenenje in tvoja svetloba, s katerima si prišel lajšat bolečino, ki pesti tvoje telo. Znova se osredini na bolečino in jo občuti. Potem se osredini na hrepenenje in ga občuti. Spet pojdi nazaj k bolečini in znova k hrepenenju. Premikaj se sem in tja, dokler ne boš mogel odgovoriti na vprašanje: »Kaj ta bolečina v mojem življenju pomeni? Kaj mi skuša povedati? Kakšno je njeno sporočilo?«
Ko s svojimi rokami s človeške perspektive čutiš bolečino, vprašaj bistvo zdravilca – to si ti sam – kaj naj narediš. 
Kateri je najgloblji vzrok bolečine? 
Poprosi za pomoč, da olajšaš to bolečino. Poprosi zdravilca v sebi za pomoč, da boš lahko pozdravil to, kar ti doslej v sebi ni uspelo pozdraviti. Če boš vprašal iskreno boš tudi dobil odgovor. Zelo natančno vprašaj, kaj moraš storiti. Kaj je vzrok? Kakšen je sistem prepričanj? Kaj moraš vsak dan početi?
Dopusti, da zdravilec v tebi prek tvojih rok zdravi tvoje telo. Bodi na razpolago za kanaliziranje lastnega zdravljenja. Dopusti, da te preplavi svetloba. 
Potem, ko si dobil čim več informacij, posezi po najvišji duhovni resničnosti, ki jo poznaš: to je tvoj višji jaz ali tvoji vodniki. V tej višji duhovni resničnosti poišči odgovor na vprašanje, kdo v resnici si. 
Ugotovil boš, da je bolečina znotraj tebe natanko ista bolečina, ki si jo prišel odpravljat na ta svet, dosti prej, preden si se sploh rodil, takrat ko si še blodil naokrog kot duh. In to v resnici si.
Posezi torej po tistem delu sebe, ki se je inkarniral, da bi pozdravil prav to bolečino, ki jo nosiš v sebi že vse od rojstva. Prav to je bolečina, ki si jo prišel zdravit, in prav ti si se odločil, da jo vzameš nase, in si pri tem izbral inkarnacijo z najboljšo kombinacijo energij in modrosti in ljubezni, da pozdraviš prav to bolečino. 
Prav ti, bolje kot kdorkoli drug, veš, kako je treba pozdraviti to bolečino. To je zdravilec v tebi. Bodi zdravilec in pozdravi nit bolečine, ki se vleče skozi tvoje življenje. Dotikaj se svojega telesa tam, kjer občutiš bolečino. 
Med delom se zavestno osrediščaj zdaj na notranjega zdravilca zdaj na notranje bitje, ki trpi. Ko se boš tako premikal sem in tja, boš doumel odnos med notranjim zdravilcem in bolečino, ki jo je prišel zdravit. Bolečino si potegnil iz zemlje zato, da bi jo spremenil. Za to si vzemi dovolj časa. Notranjo bolečino, hrepenenje, ki ga nosiš v srcu, in notranjega zdravilca, ki te lahko pozdravi, boš integriral v eno.
Naj notranji zdravilec izruva to bolečino in znova vzpostavi tvojo celovitost. Premikaj se od človeka, ki občuti globoko bolečino, do zdravilca z univerzalno močjo. Pri tem ju premikaj vse bližje, dokler se z njima ne zliješ v eno. Nadaljuj, dokler se z njima ne zliješ tudi ti. Ko se ti zdi, da je zlitje popolno in stabilno, obmolkni za vsaj eno uro. Molči, sedi in meditiraj ali pa vstani in pojdi na sprehod v gozd.
Sčasoma bo vse opisano postajalo vse lažje. Potem ko boste vadili v ljubezni do sebe in znali pustiti svojim čustvom prosto pot, se zamislite nad tem, kako vse to spreminja vaše življenje. Na hitro s pomočjo spodnjih vprašanj preverite, kako dobro znate skrbeti zase. Potem poskrbite za tista področja življenja,ki ste jih doslej zanemarjali. Če za to v tem trenutku niste telesno sposobni, poiščite nekoga, ki vam bo pomagal narediti načrt za čas, ko boste spet zdravi. 
Skrb zase ocenite s pomočjo naslednjih vprašanj:
Za katere vidike življenja je lepo poskrbljeno in za katere še ne?
Zakaj in na katerih življenjskih področjih se še ne ljubim dovolj in tako, kot bi zaslužil?
Katere plasti svojega zdravja še vedno zanemarjam? Kaj je tisto, za kar se prikrajšujem, pa bi lahko imel ali počel, le nenehno odlagam za pozneje?
Kaj bi v življenju resnično rad, pa mi doslej še ni uspelo ustvariti?
Ali obstaja kakšna spretnost, ki se je že od nekdaj želim naučiti?

Kako bi se jo lahko naučil prav zdaj ali pa potem, ko bom ozdravel?Spletna stran Osvobodite se strahu in občutkov krivde s programom ROJSTVO.