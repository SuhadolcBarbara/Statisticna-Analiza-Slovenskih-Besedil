; 





Sacramento − Velik požar v bližini nacionalnega parka Yosemite v ameriški zvezni državi Kalifornija je na višku turistične sezone pognal v beg številne turiste, ogenj pa ogroža tudi več tisoč domov, poroča BBC. Kalifornijski guverner Jerry Brown je že razglasil izredne razmere.
Požar, ki so ga poimenovali Rim Fire, gori že teden dni. Včeraj se je močno razširil − povečal se je za kar trikrat − in zdaj obsega že 217 kvadratnih kilometrov. Z njim se na težkem terenu spopada več kot 1300 gasilcev, a ocenjujejo, da jim je uspelo omejiti le dva odstotka požara.
Ogenj sicer še ni dosegel nacionalnega parka Yosemite, ki je še vedno odprt. Kot so sporočile tamkajšnje oblasti, v parku ni dima, vse znamenitosti in nastanitvene zmogljivosti pa so odprte. Zaradi požara pa je zaprt del ceste, ki vodi k enemu od treh vhodov na zahodni strani parka, ki poleti vsak dan sprejme tudi po 15 tisoč obiskovalcev.
Požar na robu parka Yosemite sicer je le eden izmed več kot 50, ki divjajo na območju zahodnega dela ZDA. Med drugim jih pet gori tudi v nacionalnem parku Yellowstone. 





 
 
 
 











                