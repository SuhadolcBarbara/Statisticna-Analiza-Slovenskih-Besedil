; 





Kairo − Privrženci odstavljenega egiptovskega predsednika Mohameda Morsija pozivajo k novim protestom proti vojski in k »petku mučenikov«.
Po pisanju tiskovne agencije AFP bo odziv na njihov poziv pokazal, koliko moči za mobilizacijo množic je sploh še ostalo gibanju, katerega vrste je močno zredčilo vladno obračunavanje. V zadnjih dneh so namreč aretirali več pripadnikov Muslimanskih bratov, kar je močno zamajal strukturo organizacije.
Kot še piše AFP, trenutno sicer nič ne kaže, da se bodo aktivisti podali na ulice, pa tudi v zadnjih dneh se je protestom pridružilo vse manj ljudi.
Po navedbah neidentificiranega člana Muslimanskih bratov je organizacija povsem prekinila s telefonsko komunikacijo, saj se večina pripadnikov gibanja skriva. »Nič več ne dobivamo navodil in pravzaprav ne vemo, kako naj ravnamo. Večina naših voditeljev je pridržanih,« je dejal. Med njimi sta tudi vrhovni voditelj gibanja Mohamed Badie, pa tudi na začetku julija odstavljeni predsednik Mohamed Morsi. 





 
 
 
 











                