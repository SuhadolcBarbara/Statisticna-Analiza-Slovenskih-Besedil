; 





Ukrepi do 25. septembra
»Čaka nas trdo in težko delo. Kljub znakom minimalnega okrevanja - gradbena dela so se junija okrepila za deset odstotkov, zaznavamo tudi minimalen upad brezposelnosti - še zdaleč ne moremo reči, da je problemov konec,« je po prvi jesenski seji vlade sporočila premierka Alenka Bratušek. Največja projekta vlade za jesen sta sanacija bank in ukrepi za nadaljevanje konsolidacije javnih financ. Ukrepi bodo v paketu predstavljeni do 25. septembra, in ne konec avgusta, kot je napovedovala vlada. Sodelovanje z Banko Slovenije je, odkar jo vodi Boštjan Jazbec, dobro in zelo aktivno, je tudi dodala Bratuškova. Toda kdaj se bo res začela sanacija bank, bo znano šele, ko bodo končani stresni testi. »Vlada sama ne more narediti nič,« je danes priznala Bratuškova. 





Ljubljana »Popolnoma neprimerno je, da minister ali državni sekretar kandidira za vodilno mesto v gospodarstvu. Če pa že, mora prej odstopiti,« je predsednica vlade danes znova sporočila svojemu nekdanjemu državnemu sekretarju Gašparju Gašparju Mišiču.
Mišič je danes tudi uradno zapustil kabinet Alenke Bratušek, ki je odločitev o njegovi kandidaturi za predsednika uprave v celoti prepustila nadzornikom Luke Koper. »Nikoli nisem poklicala nobenega nadzornika in ga tudi zdaj ne bom. So samostojni, upam pa, da se zavedajo, da tudi odškodninsko odgovarjajo za svoje odločive,« je povedala in opozorila, da bi si tokrat želela odločanje s soglasjem, in ne s preglasovanjem. Bratuškova se tudi ni hotela opredeliti do ključnega vprašanja - ali je Mišič sploh sposoben voditi tako veliko podjetje. Se mu je pa zahvalila za »uspešno delo« na mestu državnega sekretarja.
Tuji upravljavec premoženja?
Bratuškova je priznala, da kadrovanje tudi v času njene vlade ni »neodvisno in strokovno«. Možne so tri rešitve. Prva je popolna privatizacija državnega premoženja, čemur premierka sicer ni naklonjena. Lahko bi formalno vrnili vse kadrovske pristojnosti vladi in ministrom, kar zanjo prav tako ni dobra rešitev. Najboljša se ji zdi tretja možnosti: da z razpisom poiščejo - tujega - upravljavca celotnega državnega premoženja. O tem bo koalicija, je napovedala premierka, začela resno razpravo. Partnerjem pa je sporočila, da so »tisti, ki so zdaj najbolj glasni, bili doslej pri kadrovanju najbolj uspešni«.
Mišičeva kandidatura pretresa vrste koalicije
Kandidatura Gašparja Gašparja Mišiča za predsednika uprave Luke Koper in njegovo zelo verjetno imenovanje na ta položaj sta dodobra pretresla vlado, ki se je danes sestala na prvi seji po počitnicah. Ministri trdijo, da na odločitev nadzornikov ne morejo vplivati.
»Ne bom komentiral konkretnega primera. Moram pa povedati, da zdaj kot resorni minister nimam nobenega vpliva ne na imenovanje nadzornih svetov, kaj šele na to, kdo sedi v upravah družb. Zato sem prepričan, da mora politika prevzeti odgovornost. To pomeni, da mora resorni minister imeti vpliv na to, kdo bo sedel v nadzornih svetih, seveda z upoštevanjem merila kompetentnosti in sposobnosti,« je po seji vlade povedal minister za infrastrukturo Samo Omerzel.
Predsednica vlade Alenka Bratušek meni drugače: »Najboljša rešitev bi bila, če bi z javnim mednarodnim razpisom našli upravljavca za celotno slovensko državno premoženje, ki skupaj znaša približno 11 milijard evrov. Zaradi razlik med strankami je sicer malo verjetno, da bi o tem občutljivem vprašanju v koaliciji lahko dosegli politično soglasje.« Se bo Mišič umaknil? Karl Erjavec je povedal, da bo Desus v petek člana nadzornega sveta Luke Koper Nikolaja Abrahamsbergerja, ki prihaja iz vrst te stranke, pozval, naj Gašparja Gašparja Mišiča ne podpre. Erjavec pričakuje, da bo Abrahamsberger to priporočilo upošteval; če ga ne bo, se »postavlja vprašanje, ali bo še naprej primeren za člana nadzornega sveta«. Erjavec je javno dejal, da dosedanji državni sekretar ni primeren kandidat za vodenje Luke Koper.  V SD, kot je povedal minister za kmetijstvo Dejan Židan, upajo, da bo »to čudno stanje do ponedeljka premagala zdrava slovenska pamet« in se bodo »tisti kandidati, ki so politični, sami umaknili«. Informacij, da bo SD v primeru, če bo Mišič postal predsednik uprave Luke Koper, umaknila svoje nadzornike, ni ne potrdil in ne zanikal. Glede na izjavo premierke, Gašpar Gašpar Mišič ne razmišlja o odstopu; Bratuškova je povedala, da je z njim večkrat govorila o neprimernosti prestopov ministrov in državnih sekretarjev v gospodarske družbe. Toda njegova odločitev je kljub pozivom premierke »bila, kakršna je bila«.  Namige, da je zgroženost vlade samo predstava za javnost, saj so se stranke v resnici že dogovorile o kadrovski »delitvi plena«, so člani koalicije vsi po vrsti zavrnili. 





 
 
 
 











                