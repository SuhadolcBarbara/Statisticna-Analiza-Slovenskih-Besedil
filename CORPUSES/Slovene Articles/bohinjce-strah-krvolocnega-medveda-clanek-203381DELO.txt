;




V Bohinj se je vrnil medved, zato se ljudje bojijo, da bi se lahko njim ali njihovim živalim na poti v gozd ali gore kaj zgodilo. Bohinjski župan Franc Kramar je zato na Agencijo RS za okolje (Arso) danes naslovil zahtevo za izredni odstrel medveda, so sporočili iz občine.
Strah med Bohinjci

Na bohinjsko občino se znova obračajo zaskrbljeni občani in zahtevajo, naj v zvezi z medvedom vendarle nekaj storijo. V Bohinju se je namreč hitro razširila novica, da se je vrnil medved, ki je že lani povzročal strah in nelagodje pri gibanju ljudi v naravi. Prebivalci se bojijo zase in za svoje živali, je zapisal župan.
Ubil telico, živali prestrašene
Lovci so videli sledi šape, široke 15 centimetrov. Vsi znaki kažejo, da gre za odraslega medveda, težkega od 150 do 200 kilogramov. Ta mesec je znova lovil in tudi ubil telico. A škoda, ki jo je s tem povzročil, je bistveno večja, opozarja Kramar.
Živali, ki jih podi po planini, so namreč prestrašene, vznemirjene in bežijo v dolino. S tem izgubljajo energijo, kar se pozna na njihovi teži oziroma na upadu mlečnosti. Lastniki živali tako izgubljajo dragoceni čas z iskanjem in vračanjem živali. Doslej so za to porabili več kot sto ur, je navedel župan.
Hočejo odstrel
Na območju Bohinja že več let trpijo veliko škodo zaradi prisotnosti omenjenega medveda. Škodni primeri se ponavljajo, lani pa je poleg petih govedi ubil tudi žrebička. Odločba o odstrelu, ki je bila izdana za prejšnje leto, ni bila realizirana zaradi prekratkega roka za odstrel. Kramar je zato na Arso danes naslovil zahtevo za izredni odstrel medveda.










0 




0 













