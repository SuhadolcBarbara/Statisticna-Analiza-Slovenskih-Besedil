; 





»Medvedja« statistika za Gorenjsko
Po podatkih zavoda za gozdove se po Gorenjski vsako leto potika od štiri  do osem medvedov – redko se znajdejo v vzhodnih Karavankah in  Kamniško-Savinjskih Alpah, pogosteje so na Jelovici, Pokljuki in v  Triglavskem pogorju pa tudi na območju zahodnih Karavank. Letos so ga  zaznali tudi na območju Selške doline, na Jelovici ter na obronkih  Pokljuke in na Pokljuki. 





Bohinj – »Prepričani smo, da je kravo raztrgal in deloma požrl medved, ki se že več let zadržuje v Bohinjskem kotu,« je povedal Andrej Avsenek, vodja blejske enote Zavoda za gozdove Slovenije.
Poročali smo že, da je da je skrbnik črede pod Okroglico nad planino Suha v sredo opoldne našel raztrgano telico. Ta je bila, kot je po četrkovem ogledu vodje odseka za gozdne živali in lovstvo na OE Bled ZGS Blaža Černeta pojasnil Avsenek, v lasti člana agrarne skupnosti Savica.
Že lani se je isti rjavi medved spravil nad drobnico na Gorjušah, ko se mu zahoče, pa išče med v čebelnjakih in pušča pravo razdejanje, so nam potrdili iz zavoda za gozdove.
»Glede na premer medvedove sprednje šape, ki meri 15 centimetrov, sklepamo, da je težak od 150 do 200 kilogramov. Verjetno gre za samca, saj bi samica pri tej teži imela mladiče,« pravi Avsenek.
Že lani na seznamu za odstrel
Medved je bil že zaradi škode, ki jo je povzročil lani v Gorjušah, uvrščen na seznam za odstrel, vendar ga lovci niso izsledili. Domneve so, da prezimuje v Bohinjskem kotu, čez leto se sprehaja v Poljansko dolino in nazaj, na jesen pa, ko se želi okrepiti, napada živino. »Zaradi razmesarjene krave bomo agenciji za okolje zdaj vnovič podali predlog za odstrel, težava pa je v tem, da je ta planina, kjer se zdaj giblje kosmatinec, v Triglavskem narodnem parku, zaradi česar bo predlog zagotovo zavrnjen,« je še povedal sogovornik Andrej Avsenek.
Bohinjci naj bi zaradi tega že razmišljali, da bi v Ljubljano poslali dodatno prošnjo oziroma zahtevo, naj država vendarle ukrepa in dovoli odstrel za medveda, ki jim povzroča škodo.
  





 
 
 
 











                