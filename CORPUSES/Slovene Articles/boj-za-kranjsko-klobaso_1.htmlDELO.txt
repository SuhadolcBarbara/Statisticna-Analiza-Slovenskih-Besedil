; 





              Sora pri Medvodah - Na 10. slovenskem ocenjevanju kranjskih klobas, ki so ga opravili na letošnjem festivalu kranjske klobase v Hiši kulinarike Jezeršek, je strokovno žirijo in ljubiteljske ocenjevalce najbolj prepričala kranjska klobasa Mesarstva Podobnik.
Drugo najboljšo skupno oceno strokovnjakov in ljubiteljskih ocenjevalcev je dobila klobasa Mesarstva Arvaj, na tretje mesto pa so uvrstili izdelek Mesa Kamnik.
Na tokratno ocenjevanje je bilo poslanih 11 vzorcev vseh registriranih in certificiranih proizvajalcev kranjskih klobas iz Slovenije, organizatorju so jih posredovali iz GIZ Kranjska klobasa, kjer so jih šifrirali za ocenjevanje.
Po ocenah strokovne komisije, ki jo je vodila Marlena Skvarča z Biotehniške fakultete, so bile letos klobase zelo izenačene, najbolje ocenjenemu izdelku je petčlanska komisija soglasno dodelila 19 točk. V končni oceni izdelka predstavlja 60 odstotkov ocena strokovne komisije in 40 odstotkov ocena ljubiteljskih ocenjevalcev, med katerimi tudi tokrat ni manjkalo uglednih osebnosti iz javnega življenja.
Kot so razkrili po končanem ocenjevanju, je petčlanska strokovna žirija največ točk dodelila šifriranemu vzorcu klobase, za katero se je izkazalo, da so jo naredili v Mesarstvu Čadež. Drugo najvišjo oceno so dodelili kranjski klobasi iz Celjskih mesnin, tretjo pa klobasi iz Mesarstva Podobnik, ki je kot najbolje ocenjena med ljubiteljskimi ocenjevalci zmagala v skupnem seštevku ocenjevanja.
Tudi na tokratnem osrednjem dogajanju, namenjenem kranjski klobasi, je bilo izpostavljeno zapletanje s slovensko zaščito kranjske klobase v evropskem prostoru. Kot je izpostavil etnolog Janez Bogataj in eden od ključnih avtorjev zaščite, smo »s sosedi Avstrijci in malo bolj oddaljenimi Nemci dosegli soglasje medtem ko so s Hrvati stvari še odprte«.
Lani je Slovenija sprožila tudi zaščito tradicionalnega izdelovanja kranjskih klobas v okviru Unescove zaščite nesnovne kulturne dediščine. Dokument je že bil odposlan v Pariz in je zdaj »v birokratskem mletju«, je pa medtem kranjska klobasa že vpisana na državni seznam zaščitene nesnovne dediščine, je poudaril Bogataj.
Ob tem je opozoril, da v lanski izdaji monografije znanega angleškega založnika o klobasah sveta (v angleščini in nemščini), zaman iščemo Slovenijo in njeno kranjsko klobaso. Kar potrjuje, da sami premalo naredimo za promocijo, tudi takih izdelkov, kot je slovenska kranjska klobasa, ki so jo po Bogataju znanem viru že leta 1883 poskušali poimenovati kar slovenska klobasa. 





 
 
 
 











                