; 





Mubarak premeščen v pripor
Nekdanjega egiptovskega predsednika Hosnija Mubaraka so včeraj po več kot dveh letih izpustili iz zapora in ga premestili v hišni pripor, kakor je na podlagi izrednih ukrepov, ki veljajo v državi, ukazal prehodni premier Hazem el Beblavi. Iz zapora Tora na obrobju Kaira so padlega despota skupaj s soprogo prepeljali v vojaško bolnišnico Madi. Odhod medicinskega helikopterja z zaporniškega dvorišča je z navdušenjem pozdravila manjša skupina Mubarakovih privržencev, ki se je zbrala pred zaporom. 





Kairo − Egiptovski državni časopis Al Ahram, ki naj bi Hosniju Mubaraku izročil za enajst milijonov dolarjev daril, a tega tožilstvu »ni uspelo« dokazati, je po odločitvi sodišča, da lahko padli despot odkoraka na prostost, zapisal, da je Egipt v sredo doživel déjà vu − odstavljeni predsednik Mohamed Morsi je v zaporu, Mubarak pa na svobodi.
Odločitev egiptovskega sodišča je dokončna. Hosni Mubarak je, vsaj do nadaljevanja sojenja zaradi odgovornosti za poboj protestnikov med protesti januarja in februarja 2011, svoboden. Vojaška oblast ga bo zaradi izrednih razmer, ki jih je ponovno uvedla pred tednom, neprekinjeno pa so veljale skozi vso Mubarakovo tridesetletno vladavino, premestila v hišni pripor.
Zaradi njegovega slabega zdravstvenega stanja to verjetno pomeni bivanje v apartmaju luksuzne bolnišnice. A kljub temu, da se nekdanji predsednik v prihodnjih mesecih verjetno ne bo ravno sprehajal po kairskih ulicah in s starimi prijatelji (v vojaških uniformah) kadil jabolčnega tobaka, pil čaja in igral dame, je njegova izpustitev iz zloglasnega zapora Tora na obrobju egiptovske prestolnice močno simbolno dejanje, ki bo še zaostrilo varnostne razmere v državi na robu vojne.
Egiptovski kolegi, ki jih je odločitev sodišča − oziroma vladajoče vojaške hunte − šokirala, ob Mubarakovi izpustitvi niso izgubili smisla za humor: pravijo, da je zdaj v zaporu Tora prevelika gneča, saj so generali tja strpali skoraj ves vrh Muslimanskih bratov, in v celicah, še posebej tistih za »posebne goste«, zmanjkuje prostora. Mubarakova sinova Gamal in Ala ter bivši notranji minister in Mubarakova desna roka Habib el Adli še naprej ostajajo v zaporu. Do kdaj?!
Molk razdeljene ulice
Kljub temu da bi bilo v popolnoma kaotičnem Egiptu mogoče pričakovati, da bo ulice zaradi odločitve, ki jo sodniki branijo z argumentom, da je Hosni Mubarak preživel več časa v priporu, kot to dovoljujejo egiptovski zakoni, razneslo, se to (še) ni zgodilo. Država je preveč razdvojena, da bi lahko islamisti in prvotni revolucionarji, ki so v zadnjih dveh letih in še posebej v zadnjih dveh mesecih postali zagrizeni nasprotniki, še kdaj delovali enotno ali govorili ista sporočila.
Da je prepad prevelik, je poskrbela vojaška hunta, novi (stari) vladar Egipta, kjer bodo krvniki revolucionarjev očitno ostali nekaznovani. Sodišče je namreč že pred meseci oprostilo večino Mubarakovih ministrov, pripadniki varnostnih sil, ki so množično pobijali protestnike (tako, kot so v zadnjih tednih počeli z islamisti), pa so ostali nekaznovani.
»Kaj takega, kot je revolucija, zdaj ne obstaja,« je vtise ob izpustitvi dolgoletnega diktatorja iz zapora strnil aktivist Rami al Svisi,­ eden vodilnih revolucionarjev in ustanoviteljev gibanja  6. april, ki je pred dvema letoma in pol − kako globoko v (pra)zgodovini so že ti dnevi − na osrednjem kairskem trgu Tahrir vodilo množične proteste proti Mubaraku, ki so mu lojalni generali pomagali vstati od mrtvih. Ali kot pravi komentator Hasan Hasan: »Dajte jim še pet mesecev in Mubarak, Ben Ali in Saleh bodo organizirali visoko srečanje, da bodo proslavili stare dobre čase.«
Kandidat na lanskih predsedniških volitvah in zaprisežen »naserist« Hamden Sabahi je prek svojega tviter računa sporočil, da bo preživela le sodba ljudstva. »Ljudska sodba je bila, da se Mubaraka umakne z oblasti in iz zgodovine. Ljudska sodba je dokončna, nanjo se ni mogoče pritožiti,« je dodal Sabahi. Na facebooku so, mimogrede, v sredo odprli posebno stran, ki promovira Mubarakovo predsedniško kandidaturo za naslednje leto. Zgolj dobra šala? V današnjem Egiptu je mogoče prav vse. 





 
 
 
 











                