







April 2013 | Obujanje v življenje

Besedilo: Carl Zimmer
Fotografije: Robb Kendrick 
    
Skupina španskih in francoskih znanstvenikov je 30. julija 2003 obrnila tok časa. Znanstveniki so v življenje obudili izumrlo žival, pa četudi so lahko potem zgolj opazovali, kako je spet izumrla.Šlo je za vrsto divje koze, tako imenovanega bucarda ali pirenejskega kozoroga. Capra pyrenaica pyrenaica je bila veliko lepo bitje, ki je tehtalo do 100 kilogramov in imelo dolge, rahlo zakrivljene rogove. Tisoče let je živelo visoko v Pirenejih, gorovju, ki ločuje Francijo od Španije, se vzpenjalo po skalovju, grizljalo liste in bilke ter kljubovalo trdim zimam. Potem pa so prišle puške. Lovci so število pirenejskih kozorogov klestili več sto let. Leta 1989 so španski znanstveniki opravili raziskavo in ugotovili, da je ostalo le še približno ducat živali. Čez deset let je bila samo še ena: samica Celia. Skupina iz narodnega parka Ordesa in Monte Perdido, ki jo je vodil veterinar za prosto živeče živali Alberto Fernández-Arias, jo je ujela v past, ji okrog vratu pritrdila radijsko ovratnico ter jo izpustila nazaj v divjino. Čez devet mesecev je ovratnica začela oddajati dolg, enakomeren pisk: znamenje, da je Celia poginila. Našli so jo zmečkano pod padlim drevesom. Z njo je pirenejski kozorog, bucardo, uradno izumrl.








