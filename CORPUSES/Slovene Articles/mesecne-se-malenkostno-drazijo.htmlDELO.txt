; 





                      Mesečne bodo začeli prevozniki prodajati v ponedeljek, 26. avgusta. Dijaška mesečna za vožnje do 60 kilometrov bo stala 25 evrov, polletna (oziroma petmesečna) 112,5 evrov in letna (desetmesečna) 200 evrov. Dijaška vozovnica za deset mesečnih voženj bo stala 20 evrov, polletna 87,5 in letna 150 evrov. Tudi študentska mesečna bo za vožnje do 60 kilometrov stala 25 evrov, za vožnje med 60 in 90 kilometrov 35 in za daljše vožnje 55 evrov. Študentska polletna (štirimesečna od oktobra do januarja) bo za razdalje do 60 kilometrov stala 90 evrov, druga polletna (petmesečna za mesece od februarja do junija) 112,5 in letna (devetmesečna) 180 evrov. Študentska mesečna za deset voženj bo stala 20 evrov, štirimesečna 70, petmesečna 87,5 in devetmesečna 135 evrov.                                          





Ljubljana – Lani uvedeni sistem subvencioniranja dijaških in študentskih prevozov je naletel na nepričakovano dober odziv uporabnikov. Posledično gre zato iz državnega proračuna tudi več denarja.
Po pogajanjih s prevozniki in pogovorih s študentsko organizacijo, se bodo mesečne vozovnice letos žal podražile – za pet evrov na mesec tako medkrajevne mesečne kot mestne. Cene na novo uvedene letne vozovnice pa ostajajo na mesečni ravni nespremenjene. Ugodnejše od mesečnih so tudi nove polletne.
Z letnimi in polletnimi vozovnicami se bodo zmanjšale običajne mesečne vrste pred okenci prevoznikov, napoveduje Bojan Žlender, generalni direktor Direktorata za promet. S cenejšimi letnimi vozovnicami želijo privabiti še več potnikov, obljubljajo pa tudi druge ugodnosti - od na primer cenejših voženj poleti in na drugih relacijah. Vrste pri izdaji bodo manjše tudi zato, ker bodo postopki pri izdaji dosedanjim uporabnikom hitrejši.
Še hitrejši pa bodo, ko bo moč uporabiti tudi elektronske certifikate. Vozovnice je pač treba izdati pravim uporabnikom: doslej so namreč našli kar nekaj dvojnih kart in kart z napačnimi relacijami. Na notranjem ministrstvu napovedujejo, da v boju proti birokraciji posegajo tudi na to področje in obljubljajo boljše čase.
Lani so na ministrstvu pričakovali okrog 36.000 uporabnikov, dejansko pa se je za mesečne vozovnice odločilo 36 odstotkov več dijakov kot so pričakovali in 50 odstotkov več študentov. Družine so zaradi novega sistema po izračunih prihranile od 800 do 2.800 evrov, ob sedanji podražitvi pa bo ta letni prihranek po ocenah med 700 in 2500 evrov.
39,8 milijona evrov za subvencije preprosto ne pokriva vseh stroškov. Po pogajanjih s prevozniki, dobivajo ti manjše vsote, manjši so tudi prispevki za mestni promet. S kombinirano vozovnico lahko mestni promet z doplačilom (v Ljubljani po novem 10 evrov in v Mariboru 5 evrov, v Kopru, Kranju in Novem mestu pa brez doplačila) namreč uporabljajo tudi vozači. Kljub vsem tem ukrepom bo do konca letošnjega leta zmanjkalo 5,4 milijona evrov, ki jih bodo na ministrstvu napraskali pri upravljalcih javne gospodarske službe, beri prevoznikih, in, kot rečeno, pri dijakih ter študentih. 





 
 
 
 











                