; 





                      O (morebitnem) Mišičevem odstopu se bosta premierka Alenka Bratušek in državni sekretar v njenem kabinetu Gašpar Gašpar Mišič pogovorila danes.  





Ljubljana – Gašpar Gašpar Mišič, državni sekretar v kabinetu predsednice vlade, je napovedal, da bo premierki jutri ponudil svoj odstop. Pravi, da se hoče tako otresti očitkov o političnem kadrovanju pri kandidaturi za šefa Luke Koper.
Pojasnil je, da se je v zadnjih dneh stopnjeval pritisk tako nanj kot tudi na njegovo stranko PS in »danes celo na predsednico vlade«, s svojim odstopom pa bi Bratuškovo razbremenil pritiskov posameznih koalicijskih partnerjev. Ob tem je dodal, da se ga »očitno nekdo boji«.
Predsednici vlade Alenki Bratušek se Mišičeva kandidatura za predsednika uprave Luke Koper z mesta visokega javnega funkcionarja ne zdi primerna. O tem sta se v zadnjih dneh nekajkrat pogovarjala, že tako ne najboljši odnosi pa so se zdaj očitno dokončno skrhali.
Bratuškova je namreč vse bolj na glas razmišljala, da bi Mišiča razrešila z mesta državnega sekretarja za velike infrastrukturne projekte, njegovi kandidaturi za šefa Luke pa ostro nasprotujejo tudi v koalicijskih SD in DL.
Mišič je danes zvečer prehitel poteze svoje šefinje. S tem je nakazal, da bo še naprej vztrajal v boju za direktorski stol v državnem podjetju, za katerega se potegujeta tudi sedanji predsednik uprave družbe in favorit SD Bojan Brank in vodja avtomobilskega terminala v Luki Gregor Belič.
Premierka je sicer zagotavljala, da v procese odločanja nadzornikov družbe v večinski državni lasti ne bo posegala.
Mišič: »Nisem politični kader«
Na možnost svoje zamenjave se je danes ostro odzval tudi Mišič sam. »Pritiskov na Bratuškovo s strani Igorja Lukšiča in Gregorja Viranta je dovolj,« je bil oster in dodal, da sam za razliko od Bojana Branka, ki ga v boju za isto funkcijo podpira SD, ni politično kadrovan. Zato je napovedal, da bo jutri ponudil odstop z javne funkcije. Pri tem je poudaril, da je bil na razgovor kot kandidat za predsednika uprave Luke Koper povabljen in se ni ponujal, saj da ne išče službe. »Nisem politični kader, nisem prosil nikogar, da me podpre,« je dodal.
Poslanski stol ga čaka
Če bi se Mišič odločil zapustiti kabinet predsednice vlade in po odkritem sporu s predsednico vlade ne bi bil izvoljen za novega predsednika uprave, bi se vrnil v državni zbor, kamor je bil izvoljen na parlamentarnih volitvah. V tem primeru bi se morala od poslanskih klopi posloviti nadomestna poslanka Mirjam Bon Klanjšček.
Državnemu sekretarju naj bi pri kandidaturi za prvega moža Luke doslej kazalo dobro, saj neuradno uživa zadostno podporo zaposlenih in predstavnikov lokalne skupnosti. Da mu pri pridobivanju te ni nikoli pomagal, je danes na tiskovni konferenci zagotavljal ljubljanski župan Zoran Janković. »Gašpar Gašpar Mišič je bil povabljen na razgovor. Vsak državljan, ki izpolnjuje pogoje, se lahko prijavi, nadzorni svet pa naj opravi svojo funkcijo in prevzame odgovornost,« je zavrnil domnevno politično kadrovanje. »Sem proti temu, da če ste član neke stranke, in je to minus,« je dodal.
Mišičevo morebitno imenovanje na čelo Luke Koper pa se Jankoviću ni zdelo primerljivo z imenovanjem danes obsojenega Roberta Časarja v času prve vlade Janeza Janše (SDS). 





 
 
 
 











                