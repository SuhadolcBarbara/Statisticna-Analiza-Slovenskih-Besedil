







December 2012 | Podzemni rovi v Gazi

Besedilo: James Verini
Fotografije: Paolo Pellegrin 
KO STA SAMIR IN NJEGOV BRAT YUSSEF DELALA V TIHOTAPSKIH PODZEMNIH ROVIH NA OBMOČJU GAZE, STA SLUTILA, DA BI JU V NJIH LAHKO ČAKALA TUDI SMRT.
Ko je Yussef neke mrzle noči leta 2011 res doživel nesrečo, je bil njegov konec precej podoben tistemu, kar sta si predstavljala – umrl je pod podorom zemlje.
Bilo je približno ob devetih zvečer in brata sta v nočni izmeni opravljala vzdrževalna dela v rovu, ki je bil tako kot še marsikateri te vrste – med Gazo in egiptovskim Sinajskim polotokom jih je na stotine – pogubno slabo zgrajen. Skoraj 30 metrov pod Rafahom, najjužneje ležečim mestom v Gazi, je Samir delal blizu vhoda, Yussef pa je bil s še dvema sodelavcema, Kareemom in Khamisom, približno na sredini rova. Kos vezanega lesa so skušali zagozditi v steno za podporo, ko se je rov začel sesuvati. Kareem je Khamisa potegnil vstran, Yussef je odskočil v drugo smer. Za trenutek se je naval zemlje in kamenja umiril, in ko je Yussef videl, da sta prijatelja živa in zdrava, jima je zavpil: “Alhamdulilah!” – hvala Alahu! Tedajci se je začel rov znova sesedati in Yussefa ni bilo več.








