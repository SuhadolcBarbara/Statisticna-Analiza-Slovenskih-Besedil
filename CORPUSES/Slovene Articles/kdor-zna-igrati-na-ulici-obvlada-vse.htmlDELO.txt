; 





              Ljubljana – Radoslav Nesterović, zdaj že upokojeni košarkar, ki ga trenutno zaposluje predvsem promocija Eurobasketa, upa, da se bo s prihajajočim prvenstvom spet začela košarkarska evforija in da bodo tudi igrišča po mestu spet zaživela. Prvi slovenski državljan, ki je redno igral v ameriški ligi NBA, in dolgoletni kapetan slovenske košarkarske reprezentance se ne spomni, kdaj je nazadnje igral košarko na ulici. »To je že kar dolgo tega,« pravi Nesterović. Zdaj nima časa, če bi ga pa imel, zatrdi, bi »šel takoj igrat«. V osnovni in srednji šoli je ob košarki na ulici preživljal vse popoldneve. »Ko sem prišel iz šole, sem takoj šel na igrišče. Tudi če tam še ni bilo nikogar, sem pač sam metal na koš. Ko se nas je zbralo vsaj šest, smo sestavili trojke. Včasih je bilo tudi pet ali šest ekip, ki so čakale, da pridejo na vrsto. Če si izgubil, si imel težavo, ker te potem vsaj pol ure ni bilo na igrišče.«  Rašo, kot ga kličejo, je prepričan, da je igranje ulične košarke kdaj lahko celo večji užitek od igranja na kateri od velikih tekem. »Zmeraj se najdejo taki, ki provocirajo. Pa seveda se je zmeraj igralo za kakšno nagrado. Včasih za sok, zdaj za pivo,« se zasmeji nekdanji igralec, ki ga je revija Manager po koncu košarkarske kariere uvrstila med tiste športnike, ki so s kariero največ zaslužili.  Starejši bolj vajeni igrati zunaj Igrišča v Ljubljani so danes, kot opaža Nesterović, bolj ali manj prazna. Če kdo igra, so to starejše generacije – njegovih let ali pa še starejši, ki so navajeni igrati zunaj in v tem uživajo. »Mladi očitno v tem ne najdejo več užitka ali pa so preveč za računalniki,« razmišlja košarkar. »Če bi tudi mladi igrali, bi videli, da tudi tisti, ki ne igrajo profesionalne košarke, znajo zadeti in so kdaj celo boljši od košarkarjev, ki igrajo v prvi ligi. Kdor zna igrati tri na tri, obvlada vse. Ker je vsak dan zunaj, pozna tudi vse fore in trike,« je prepričan Nesterović. Ko se je leta 2005 uradno začel športno-humanitarni projekt Verjemi v svoj koš, katerega namen je bil obnova košarkarskih igrišč po Sloveniji, ki ga je vodil novinar in pesnik Esad Bababić, je Nesterović ob še nekaj priznanih košarkarskih imenih postal njegov ambasador. »Škoda bi bilo, da se košarke na ulici ne bi več igralo. Tudi najlažje jo je igrati. Ne potrebuješ ne vem česa. Koš, in to je skoraj to. Lahko jo igraš tudi sam. Nogometa, recimo, ne moreš,« pravi Rašo in hkrati opozori na težave, ki pogosto nastopijo po obnovi igrišč. »Zgodi se, da nekaj mesecev po tem, ko je bilo igrišče prenovljeno, pridejo kakšni, ki si ne zaslužijo, da so tam, in ga uničijo. Verjamem, da kdo, ki bi res igral, potem pride na takšno igrišče razočaran odide, ker je, recimo, koš zlomljen ali pa je vse zaraščeno.« »Otroci niso več zunaj« Ekipa projekta Verjemi svoj koš je v nekaj letih obnovila dvajset igrišč, potem pa se je leta 2011 ustavilo pri denarju. »Denar je vedno bil problem,« prizna Esad Babačić. »Fundacija za šport je bila edina, ki je res pomagala, pa še ta ne dolgo. Z ministrstva za šport drugega kot nekaj simboličnih gest, v smislu raznih pisem podpore, nismo dobili. Sponzorji so hoteli z najmanjšimi vložki biti najbolj navzoči. Ko pa je prišla recesija oziroma izgovor, da ne moremo, je še tistih nekaj, pogojno rečeno, dobrotnikov odšlo,« se spominja Babačić, ki je, kot pravi o sebi, velik ljubitelj košarke.  Pred nedeljsko prijateljsko tekmo med Slovenijo in Rusijo v Tivoliju je Babačić igral košarko na tamkajšnjem zunanjem igrišču, ki so ga obnovili v času projekta. Ugotovil je, da se tam pravzaprav veliko igra. »Ponosno lahko rečem, da je projekt pokazal rezultate, in lahko bi katero od ministrstev sodelovalo pri tem, sploh zato, ker je šlo za projekt, ki je dajal opazne rezultate. Je pa pri nas tako, da čim nekdo pride na dan s kakšno pobudo, ki bi lahko pretresla družbo, se ga preprosto ignorira,« je kritičen Babačić. Bi po njegovem mnenju več ljudi igralo košarko, če bi bilo v Ljubljani več igrišč ali če bi bila ta bolje urejena? »Mislim, da ne, ker kultura druženja umira. Ni več neke skupnosti, zato tudi ni želje po tem, da bi se igralo zunaj, da bi se dobivali na igriščih. Razen, seveda, ko gre za alkohol. Greš za Bežigrad ali v Savsko naselje, kjer se je nekoč na veliko igralo, zdaj pa so tamkajšnja igrišča prazna.« Kot pravi, sicer nekaj »tradicionalnih« igrišč po Ljubljani še deluje, gledano v celoti pa ne. »Bivanje zunaj ni več način socializacije. Ni več urbanih oaz, v katerih smo se mi nekoč socializirali, kjer smo preživljali dneve. Preveč je tudi nekih strahov, bojazni, kaj se jim ob tem lahko zgodi.« Igra lahko vsak Da na ulici ne vidi veliko otrok in mlajših, ki bi igrali košarko, opaža tudi Matjaž Uršič, sociolog s fakultete za družbene vede. »Morda se sliši malo nostalgično, a ni več tako, kot je bilo, ko sem bil sam otrok. Takrat smo šli na igrišče zjutraj, pa še vsaj enkrat popoldne. Na ulici smo tako rekoč trenirali,« pravi Uršič, ki zdaj sicer pogosto zahaja na košarkarsko igrišče ob stavbi Pop TV. Opaža, da je to postalo eno pomembnejših igrišč v Ljubljani, medtem ko prenekatera ostajajo prazna. »Gonilo razvoja ulične košarke so postali turnirji. Popularizirali so šport, kar sicer ni slabo. Nastal je, recimo temu, močen amaterski sistem. Pridejo pa tja mladi, ki trenirajo v klubih. Ni pa več tistih, ki bi trenirali na ulici.« Po njegovem mnenju je to izraz socialnih razmer. Na voljo je vse več plačljivih in vodenih programov, v katere starši vpisujejo svoje otroke. »Nastale so spremembe, ki so posledica boljšega socialnega statusa. Čeprav je gospodarska kriza, večina še vedno dobro živi.«  Uršič je prepričan, da padajočega trenda igranja ulične košarke samo z oživitvijo zapuščenih igrišč ne bo mogoče spremeniti. »Seveda je infrastruktura pomembna. Je pa to, ali se v nekem mestu igra košarko na ulici ali ne, odvisno od atmosfere skupnosti, socialne mreže in tudi od tradicije.« Po njegovem mnenju bi bilo dobro, da bi ulična košarka spet zaživela. »Že zgodovinsko gledano je to eden od najbolj urbanih športov. Igra se večinoma v mestih, kjer je gostota naseljenosti večja. Košarka tudi ni drag šport. Potrebuješ relativno malo površino, kamor postaviš en koš, in to je to. Je tudi zelo socialen in kolektivni šport, ki bi mlade lahko umaknil stran od računalnikov. Gre za nekakšno socializacijo. Na igrišče lahko prideš tudi sam in si tam najdeš družbo,« še razmišlja sociolog.Prednost igranja na ulici je, kot meni Uršič, to, da lahko igra vsak. »Tam ti lahko uspe, tudi če nimaš dobrih fizičnih predispozicij. Tam veljajo druge zakonitosti.« Podobno meni tudi Nesterovič. »Sam se moraš znajti, ker tam ni trenerja. S soigralci tudi ne moreš biti uigran. Igraš pač s tistim, ki pride na igrišče. In tja lahko pride vsakdo.«            





 
 
 
 











                