
Šibka potresna sunka v okolici Bovca
Tla so se stresla malo pred tretjo uro ponoči in ob 12.39. Preliminarno ocenjena magnituda potresov je bila 1,2.
Ba. P., Delo.si
ned, 08.09.2013, 14:10
Šibka potresna sunka v okolici Bovca
Potresa so čutili prebivalci Bovca in okolice Foto: Dejan Javornik/Slovenske novice
Bovec - Seizmografi državne mreže potresnih opazovalnic so danes zabeležili še dva šibka potresna sunka 80 kilometrov severozahodno od Ljubljane, v bližini Bovca.
Prvič danes so se tla stresla malo pred tretjo uro ponoči, drugič pa ob 12.39. Preliminarno ocenjena magnituda potresov je bila 1,2. Že v soboto popoldne so v Bovcu zabeležili tri potresne sunke.
Po ocenah urada za seizmologijo in geologijo pri Agenciji RS za okolje, intenziteta današnjih potresov v širšem nadžariščnem območju ni presegla tretje stopnje po evropski potresni lestvici. Potresa so čutili prebivalci Bovca in okolice.
V soboto pa so prvi potresni sunek v Bovcu zabeležili ob 17.19. Preliminarno ocenjena magnituda potresa je bila 2,9, intenziteta pa ni presegla četrte stopnje po evropski potresni lestvici. Nato je ob 18.06 sledil šibkejši popotres z magnitudo 2,2, ob 19.01 pa še en potres z magnitudo 3,1, so še sporočili iz urada za seizmologijo in geologijo.