; 





              Seul − Predstavniki Severne in Južne Koreje so se danes sešli na srečanju o družinah, ki so ločene že vse od korejske vojne med letoma 1950 in 1953. Zadnje srečanje družinskih članov z različnih strani meje je potekalo leta 2010, Južna Koreja pa si prizadeva, da bi lahko novega organizirali do praznika žetve sredi septembra, piše Slovenska tiskovna agencija.
Pogovori med predstavniki Rdečega križa Severne in Južne Koreje so se odvili v obmejni vasi Panmunjom, kjer sta strani leta 1953 podpisali prekinitev ognja. Pred tem je pogovore o srečanju ločenih družin ogrozilo nestrinjanje glede prizorišča, pri čemer je Pjongjang vztrajal, da potekajo v severnokorejskem letovišču Kumgang.
»Vprašanje ločenih družin je ena najnujnejših nalog,« je ob prihodu na srečanju novinarjem dejal vodja delegacije južnokorejskega Rdečega križa. »Storil bom vse, kar je v moji moči, da ublažim bolečino,« je še dodal.
Kot je pozneje povedal predstavnik južnokorejskega ministrstva za združitev, se je jutranje srečanje osredotočilo na datum in prizorišče srečanja, pa tudi na število družinskih članov, ki bi lahko sodelovali.
Prizadevanja za organizacijo novega srečanje družin je minuli teden okrepila južnokorejska predsednika Park Geun Hje. Severnokorejce je pozvala, naj odprejo svoje srce in pristanejo na obnovitev programa še pred praznikom žetve, chuseok, ki bo potekal 19. septembra in tradicionalno združuje korejske družine, dodaja STA.
Vojna med državama je ločila na milijone Korejcev. Večina jih je umrla, ne da bi imeli možnost še kdaj videti družinske člane. V Južni Koreji je živih še okoli 72.000 ljudi, od katerih je skoraj polovica starejših od 80 let, ki čakajo, da bi se uvrstili na seznam za srečanja. Vsakič se sicer na njem znajde le nekaj sto udeležencev.
Pogovori potekajo v luči prizadevanj za umiritev napetosti na območju. Odnosi med državama so se v zadnjem času že izboljšali. Prejšnji teden sta strani dosegli dogovor o ponovnem odprtju industrijskega kompleksa Kaesong, ki so ga zaprli aprila. Kdaj točno bosta industrijski kompleks znova odprli, sicer še ni znano. 





 
 
 
 











                