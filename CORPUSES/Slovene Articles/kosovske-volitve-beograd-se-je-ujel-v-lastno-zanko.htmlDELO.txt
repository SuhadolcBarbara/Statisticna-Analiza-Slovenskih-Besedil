; 





              Beograd – Srbska politika­ žanje,­ kar je sejala. Beograd je namreč vsa zadnja leta Srbe na Kosovu, ki so sodelovali na tamkajšnjih volitvah, označeval­ za narodne izdajalce.­ Tudi zato njegovi pozivi k udeležbi na bližajočem se glasovanju, ki da je v interesu Srbije, na severu pokrajine še niso padli na plodna tla.Srbi na severu Kosova vztrajajo, da so lokalne volitve, napovedane za 3. november, nesprejemljive, češ da so v nasprotju z ustavo in zakoni Srbije ter resolucijo varnostnega sveta št. 1244. Njihovi predstavniki so na posebni skupščini poudarili, da je zaradi večmesečne zamude srbskega ustavnega sodišča, ki bi moralo oceniti ustavnost bruseljskega sporazuma med Srbijo in Kosovom, nastala nepopravljiva škoda. Opozorili so, da so volitve utemeljene na zakonih in ustavi Kosova, ki jih Srbi na severu ne priznavajo. Na drugi strani so vodilni predstavniki Srbov južno od Ibarja, ki so imeli že doslej svoje predstavnike v kosovskih institucijah, soglasno pristali na poziv Beograda, naj nastopijo na volitvah s skupno srbsko listo. Na Kosovu živi okoli 125.000 Srbov, kar je približno pet odstotkov prebivalstva, lokalne volitve pa so pomemben pogoj za ustanovitev skupnosti srbskih občin na severu Kosova, kjer so Srbi v večini, o čemer sta se na pogajanjih pod okriljem EU dogovorila Beograd in Priština. Pritisk iz Beograda Srbski premier Ivica Dačić je napovedal, da bodo odstavili vse vodilne politike in funkcionarje na Kosovu, ki jih je imenoval Beograd, če ti ne bodo delovali skladno z vladno politiko. Po njegovih besedah je v interesu Srbije, da imajo Srbi na Kosovu legitimno in legalno­ izbrane predstavnike, ki bodo mednarodno priznani, ne pa vzporedne strukture oblasti, ki je nihče ne priznava. Da bo večina Srbov na Kosovu sprejela politiko Beograda, pričakuje tudi Dačićev namestnik Aleksandar Vučić, ki se sicer zavzema za kompromisno rešitev, a je opozoril na nesprejemljivo ravnanje nekaterih politikov na Kosovu, ki da za svojo državo priznavajo le Srbijo, obenem pa delajo proti njenim interesom. Po navedbah srbskih medijev bo sicer vlada kmalu odstavila načelnika kosovsko-mitroviškega okraja Radenka Nedeljkovića in predsednike vseh štirih občin na severu Kosova.  Pozivi k oddaji glasu Kosovska predsednica Atifete Jahjaga je pred lokalnimi volitvami poudarila, da so te v interesu vseh državljanov, še zlasti Srbov na severu Kosova, češ da bo njihova udeležba na volitvah njihovim zakonitim predstavnikom omogočila uresničitev vseh pravic, ki jim jih zagotavljajo kosovski zakoni in ustava. Po njenem je pomembno, da Kosovo in Srbija vzpostavita dobrososedske odnose in uresničita bruseljski sporazum, kar bo zagotovilo normalno in varno življenje tudi kosov­skim Srbom. Direktorica administrativne pisarne kosovske vlade v severnem delu Kosovske Mitrovice Adrijana Hodžić meni, da bodo posledice morebitnega volilnega bojkota Srbov s severa Kosova občutili vsi državljani Srbije. Pred bojkotom svari tudi pravnik iz Kosovske Mitrovice Marko ­Jakšić, ki opozarja, da bodo v tem primeru izvoljeni ljudje brez podpore lokalne skupnosti, zaradi česar ne bodo mogli izpeljati nobenega projekta.Po mnenju analitikov so sedanji zapleti posledica shizofrene politike Beograda, ki je sodelovanje na kosovskih volitvah še včeraj označeval za nacionalno izdajo, zdaj pa iste ljudi nagovarja, naj se jih udeležijo, ne da bi jim pojasnil, kaj se je vmes spremenilo. Kljub temu ne pričakujejo večinskega bojkota glasovanja, ker se kosovski Srbi zavedajo, da jih bo Beograd v tem primeru kaznoval.            





 
 
 
 











                