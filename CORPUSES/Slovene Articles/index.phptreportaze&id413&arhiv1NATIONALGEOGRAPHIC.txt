







Januar 2013 | Drobceni drobceni svet

Besedilo: Nathan Wolfe
Fotografije: Martin Oeggerli s podporo Univerze uporabnih znanosti, FHNW (idr.) 
Vdihnite. Občutite, kako vam zrak steče skozi nosnice in nadaljuje pot globlje v nos. Trebušna prepona se skrči in omogoči zraku, da prodre globoko v prsi. Kisik preplavi pljučne mešičke in preide v kapilare, pripravljen oskrbeti vsako celico vašega telesa. Živi ste. Poln življenja je tudi zrak, ki ste ga pravkar vdihnili. Ko vdihnemo, nosnice prestrežejo na milijone nevidnih delcev: prah, pelod, morski pršec, vulkanski pepel, spore. Ti drobci pa gostijo pestro združbo bakterij in virusov. Nekateri lahko povzročijo alergijsko reakcijo ali astmatični napad. Veliko redkejše so bolezenske klice, ki same povzročajo bolezni, na primer sars, tuberkulozo ali gripo.
V zadnjih 15 letih sem veliko časa porabil za vtikanje vatiranih palčk v človeške nosove, prašičje rilce, ptičje kljune in opičje smrčke, iščoč takšne povzročitelje, preden povzročijo smrtonosne pandemije. Zato sem začel zrak pojmovati kot nosilec naslednje pandemije, ne kot snov, ki nas ohranja pri življenju. Kljub temu dihajte brez skrbi: mikrobi v zraku so za nas večinoma neškodljivi, nekateri pa nam skoraj zagotovo koristijo. O njih pravzaprav še vedno vemo zelo malo.








