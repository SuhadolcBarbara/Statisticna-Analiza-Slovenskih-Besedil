; 





Ljubljana – Univerzitetni klinični center (UKC) je imel ob polletju 5,8 milijona evrov izgube, kar pomeni 2,7-odstotni delež glede na prihodke.
Razloga sta dva: prvi, ker mu je zdravstvena blagajna (ZZZS) za prvo polletje namenila 10,5 milijona evrov (pet odstotkov) manj denarja kot v istem obdobju lani, in drugi, ker je UKC zdravil 4600 bolnikov (osem odstotkov) več, kot jih je ZZZS plačal.
Razlika med dejanskimi in priznanimi cenami zdravstvenih storitev se tako povečuje, zdravstvene storitve so podcenjene, so sporočili iz UKC ob današnji seji sveta UKC. Če bi UKC za svoje delo prejel toliko denarja kot lani, izgube zdaj ne bi imel, sporoča vodstvo. Zaradi pričakovanih slabih ekonomskih razmer so že pred nekaj leti sprejeli program prestrukturiranja in reorganizacije.
Letos se rezultati kažejo v znižanih stroških dela (za tri odstotke), znižanju stroškov materiala (za skoraj sedem odstotkov) in znižanju cen storitev (za pet odstotkov).
Kljub vsemu imajo nekatere klinike velike izgube, predvsem tiste, ki so v novih stavbah, ki so same po sebi dražje za vzdrževanje. Največjo izgubo ima pediatrična klinika (28-odstotno), klinika za ušesa, nos in grlo (13,4), klinika za infekcijske bolezni in vročinska stanja (7,5) in nevrološka klinika (6,7). 





 
 
 
 











                