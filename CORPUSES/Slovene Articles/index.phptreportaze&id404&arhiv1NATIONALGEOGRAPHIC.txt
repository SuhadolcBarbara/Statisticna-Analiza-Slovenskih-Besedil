







December 2012 | Gozdni orjak

Besedilo: David Quammen
Fotografije: Michael Nichols 
Na položnem pobočju nad križiščem pešpoti v Narodnem parku sekvoj v južnem delu gorovja Sierra Nevada stoji približno 2100 metrov nad morjem zelo veliko drevo. Rjasto rdeče deblo (s premerom osmih metrov pri vznožju) obdaja debela skorja nagrbančenega lubja. Pri poskusu, da bi se mu zazrli v vrh ali ga v celoti zaobjeli s pogledom, bi si lahko pretegnili vrat. Drevo je tako veliko, da ga komajda vidite v celoti. Ima tudi ime, Predsednik (angleško President) – tako so ga poimenovali tisti, ki so vanj občudujoče zrli pred približno 90 leti. Gre za mamutovec (ali orjaško sekvojo), pripadnika vrste Sequoiadendron giganteum, ene od dveh vrst sekvoj, ki sta se ohranili do danes.
Sicer pa to ni največje drevo na Zemlji. Je drugo največje. Nedavne raziskave, ki jih je s sodelavci opravil Steve Sillett s Humboldtove državne univerze, so potrdile, da je Predsednik po velikosti drugi izmed vseh velikih dreves, kar so jih kdaj izmerili – in Sillettova skupina jih ni izmerila malo. Po višini sicer ne dosega najvišjih obalnih sekvoj ali evkaliptov vrste Eucalyptus regnans v Avstraliji, vendar višina ni vse; veliko masivnejši je od katerekoli obalne sekvoje ali evkalipta. Njegov odmrli vrh, v katerega je udarila strela, se dviga 75 metov visoko. Štiri mogočne veje – vsaka velika kot precejšnje drevo – izraščajo iz debla približno na sredini in oblikujejo gosto krošnjo, podobno gobastemu, pri vrhu sploščenemu oblaku. Deblo sicer ni tako debelo kakor deblo največjega orjaka, Generala Shermana, ima pa zato Predsednik gostejšo krošnjo. Na njem je skoraj dve milijardi iglic.
 
Oglejte si film: Sekvoja v snežnem viharju (posnetek je v angleščini)








