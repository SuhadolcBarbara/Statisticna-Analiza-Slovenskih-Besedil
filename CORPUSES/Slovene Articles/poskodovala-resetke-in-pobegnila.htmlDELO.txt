; 





Ljutomer -Ljutomerski policisti so v torek zjutraj v pridržanje pripeljali državljana Pakistana, ki so ju prijeli pri nedovoljenem vstopu v Slovenijo. Povedala sta, da sta od leta 2010 nezakonito bivala v Grčiji, prejšnji mesec pa sta se odpravila na pot v Italijo, da bi si tam našla delo.
Policisti so ju zaradi izročitve tujim varnostnim organom pridržali, a sta Pakistanca, kljub temu, da so ju nadzirali, poškodovala kovinske rešetke v prostoru, kjer sta bila pridržana, in pobegnila.
Takoj, ko so ugotovili, da sta Pakistanca pogrešana, ju je začelo iskati več patrulj na območju PU Murska Sobota, o njunem pobegu pa so bile obveščene tudi druge policijske enote po Sloveniji.
Četudi tujca menda nista nevarna, pa policisti naprošajo občane, da so pozorni na ubežnika in v primeru, da ju opazijo pokličejo interventno številko 113. Sta temnejše polti, drobne postave, visoka okrog 165 centimetrov. Govorita pakistanski urdo jezik.
Zoper tujca bo policija podala kazensko ovadbo zaradi kaznivega dejanja poškodovanja tuje stvari, za razjasnitev vseh okoliščin pridržanja in pobega pa je direktor PU Murska Sobota ustanovil  komisijo, ki bo svoje ugotovitve predstavila v posebnem poročilu. 





 
 
 
 











                