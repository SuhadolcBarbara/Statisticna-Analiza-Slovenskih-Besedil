;




V iskanju nižjih cen elektrike je lani dobavitelja električne energije zamenjalo 55.281 ljudi, kar predstavlja 41-odstotno povečanje v primerjavi z letom 2011. Indeksi cen električne energije so ostali stabilni in se v primerjavi z letom prej niso bistveno spreminjali. "Zaradi vse ostrejše konkurence pa je bilo opazno celo znižanje cen pri poslovnih odjemalcih," ugotavljajo pripravljalci poročila o stanju na področju energetike v letu 2012, ki ga bo ob potrditvi vlada poslala Evropski komisiji.
Eni padajo, drugi rastejo
Na maloprodajnem trgu sta svoj tržni delež najbolj okrepila dobavitelja Gen-I za dobre štiri odstotke in Petrol za 1,6 odstotka. Delež sta povečala še Elektro Celje Energija in Petrol Energija, vsi drugi pa so tržne deleže v delu dobave vsem odjemalcem izgubljali. Na delu gospodinjskih odjemalcev jih je največ, skoraj tretjino, oskrbovala Elektro Energija. V tržnem segmentu poslovnih odjemalcev je imel lani največji tržni delež Gen-I, ki je električno energijo dobavljal dobrim 32 odstotkom vseh poslovnih odjemalcev. Na drugem mestu je bila Elektro Energija.
Skok alternativnih virov


 Cene in poraba dol
Padec. Kljub padcu cen se je domača poraba plina zmanjšala za štiri odstotke, od tega poraba industrijskih odjemalcev za skoraj pet odstotkov. Se je pa v obeh segmentih povečalo število posameznih odjemalcev.


Poraba električne energije se je v primerjavi z letom 2011 znižala za 0,4 odstotka. Večina, kar 88 odstotkov elektrike, je bilo proizvedene v Sloveniji. Lani je skokovito narasla proizvodnja elektrike iz obnovljivih virov. "Izjemno se je povečalo predvsem število sončnih elektrarn, njihova moč se je v tem letu kar podvojila," ugotavljajo na ministrstvu za infrastrukturo in prostor.
Cene plina končno padle
Lani je na trg dobaviteljev s plinom vstopil nov akter, zaradi česar agencija za energijo ugotavlja, da se je povečala konkurenčnost pri ponudbah za zemeljski plin. Posledično so se namreč znižale cene pri vseh dobaviteljih. Cene zemeljskega plina so se v Sloveniji tako prvič po letu 2009 znižale. Tako pri elektriki kot zemeljskemu plinu lani ni bilo težav z zanesljivostjo dobav energentov.









0 




0 













