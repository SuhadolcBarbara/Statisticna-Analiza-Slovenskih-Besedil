; 





                      Predsednik stranke Zares dr. Pavle Gantar je vlado pozival, naj prek ustreznih organov in postopkov vpliva na nadzorni svet Luke Koper, da ta takoj prekine postopek imenovanja in ga ponovi.  





Ljubljana - »Nimam moči, da bi preprečila imenovanje Gašpar Gašparja Mišiča za predsednika uprave v Luki Koper, « je po današnji seji vlade poudarila premierka Alenka Bratušek, »to je odgovornost nadzornikov«.
Se pa z njegovo kandidaturo ne strinjam in to sem mu tudi povedala, je še pojasnila premierka.
»Dejstvo je, da se slabo kadrovanje ni začelo z vlado Alenke Bratušek, moja želja pa je, da se bo s to vlado končalo. Osebno bom naredila vse, da bo temu res tako. Želela sem, da Sod, ki po zakonu nosi ključno odgovornost za kadrovanje, neodvisno, strokovno in suvereno pelje te postopke. Očitno pa, kot kaže ne samo zadnji dogodek, pri tem nismo bili najbolj uspešni,« je povedala.
Vlada je danes z mesta državnega sekretarja tudi formalno razrešila Gašparja Gašparja Mišiča. Po mnenju Bratuškove je »popolnoma neprimerno, da kateri koli funkcionar kandidira za mesto v gospodarski družbi«. »Če to želi, mora prej odstopiti«.
Koalicijske stranke proti morebitnemu Mišičevemu imenovanju
V koaliciji tudi danes  odmeva sredin odstop Gašparja Gašparja Mišiča kot državnega sekretarja v  kabinetu premierke Alenke Bratušek in njegovo morebitno imenovanje za  predsednika uprave Luke Koper. V SD, DL in Desus vztrajajo, da bi bilo  njegovo imenovanje neprimerno.
Minister za  kmetijstvo in okolje Dejan Židan, ki prihaja iz vrst SD, je pred  današnjo sejo vlade za medije izrazil upanje, da bo »to čudno stanje do  ponedeljka premagala zdrava slovenska pamet, ki bo med drugim  povzročila, da se bodo tisti kandidati, ki so politični, sami umaknili,« poroča STA. S temi besedami je komentiral informacije, da naj bi SD v primeru  imenovanja Gašparja Mišiča za predsednika uprave Luke Koper svoje člane  potegnila iz nadzornega sveta Luke.
Minister za notranje  zadeve in prvak DL Gregor Virant je bil jasen, da je potegovanje za  mesto v upravi gospodarske družbe v državni lasti s položaja državnega  sekretarja ali katere koli druge politične funkcije »popolnoma  neprimerno«.
Oster je bil tudi minister za zunanje zadeve  in predsednik Desus Karl Erjavec. Zaradi kandidature Gašparja Mišiča se  bo v petek sestalo tudi vodstvo stranke Desus, kjer bodo člana  nadzornega sveta Luke Koper Nikolaja Abrahamsberga, ki prihaja iz vrst  te stranke, pozvali, naj Gašparja Mišiča ne podpre. Erjavec pričakuje,  da bo Abrahamsberg navodilo upošteval, v nasprotnem primeru pa  se »postavlja vprašanje, ali bo še naprej primeren za člana nadzornega  sveta.«
Če bo Gašpar Mišič potrjen za predsednika uprave  Luke Koper, je »povsem jasno, da bo tja prišel zaradi podpore stranke, s  katere prihaja«, je tudi danes poudaril Erjavec in dodal, da sicer zanj  članstvo v stranki ni težava, če je na vrh neke družbe imenovan  strokovnjak z izkušnjami in potencialom za korektno vodenje. Gašpar  Mišič, ki prihaja z največje parlamentarne stranke PS, pa po Erjavčevem  mnenju teh izkušenj nima in zato ni primeren kandidat za vodenje Luke  Koper. Konkretnega imena boljšega kandidata sicer prvak Desus nima v  mislih, vendar pa ocenjuje, da bi se v izboru kandidatov zagotovo našel  nekdo boljši in primernejši, je dejal.
V javnosti so se  sicer pojavile tudi navedbe, da naj bi pri kadrovanju, konkretno v Luki  Koper in Slovenski odškodninski družbi (Sod), med PS in SD obstajal  načrt »delitve plena«. Židan je na novinarsko vprašanje v zvezi s tem  odgovoril, da v to ne verjame. Po besedah Erjavca pa je »jasno, da  koalicijske stranke želijo določen vpliv«, a da kljub temu to ne pomeni,  da je vsak primeren za kandidata za neko določeno funkcijo.
 
 
 





 
 
 
 











                