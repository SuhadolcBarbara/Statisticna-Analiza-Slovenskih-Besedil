; 





Ljubljana - Sestanek premierke Alenke Bratušek z državnim sekretarjem v njenem kabinetu Gašparjem Gašparjem Mišičem, na katerem so razpravljali o njegovem morebitnem odstopu s položaja, so zgodaj popoldne sklenili. Mišič zapušča mesto državnega sekretarja.
Še vedno ostaja kandidat za predsednika uprave Luke Koper.
Pred sestankom:
Na pogovor o nameri Gašpar Mišiča, ki se poteguje za položaj predsednika uprave Luke Koper, so prišli tudi trije ministri iz vrst Pozitivne Slovenije.
Minister za gospodarski razvoj in tehnologijo Stanko Stepišnik je ob prihodu na sestanek poudaril, da odločitve sprejema vsak zase. Če se Gašpar Mišič čuti pripravljenega prevzeti položaj predsednika uprave Luke Koper, je to njegova odločitev, je pojasnil. Z domnevnimi opozorili Bratuškove, da ni ustrezno, da bi se Gašpar Mišič s funkcijo javnega funkcionarja potegoval za omenjeni položaj, pa Stepišnik ni seznanjen.
O potrebi po odstopu z mesta državnega sekretarja se bodo bodo premierka in trije ministri Pozitivne Slovenije, poleg Stepišnika še minister za obrambo Roman Jakič in ministrica za Slovence v zamejstvu in po svetu Tina Komel, z Gašpar Mišičem pogovorili na sestanku, ki naj bi po neuradnih informacijah trajal še kako uro.
Mišič: »Nisem politični kader.«
Gašpar Mišič je včeraj za STA dejal, da bo Bratuškovi odstop z mesta državnega sekretarja ponudil zlasti zato, da ne bi kdo mislil, da izkorišča svoj položaj. Hkrati pa želi ustaviti pritiske na premierko, pri čemer je omenil predsednika SD Igorja Lukšiča in prvaka DL Gregorja Viranta.
»Je pa to samo dokaz, da nisem politični kader. Če bi bil, bi mene premierka in tudi drugi podprli,« je povedal in dodal, da ne išče službe, saj je bil na razgovor kot kandidat za predsednika uprave Luke Koper povabljen in se ni ponujal.
Lukšič (SD): »Nisem pritiskal na premierko« 
Predsednik stranke SD Igor Lukšič je na današnji tiskovni konferenci zanikal, da bi vplival na premierko in njeno odločitev o kandidaturi Mišiča za vodjo uprave Luke Koper in dodal, da »politik ne sme izkoristiti svoje funkcije zato, da bi lažje prišel na gospodarsko«.
Meni tudi, da bi moral vsak politik, ki se odloča za gospodarsko funkcijo, vsaj eno leto preživeti ločen od politike in strank. »Težava ni v tem, ali je nekdo član stranke ali ne, vendar pa je treba upoštevati ustrezno izobrazbo, predhodne izkušnje, izkušnje pri vodenju tovrstnih podjetij in konflikt interesov.«
Neposredno o kandidaturi Gašparja Gašparja Mišiča ni želel govoriti, poroča STA. Dajal je le le, da se za kandidaturo odloči sam. Če ga bodo imenovali na vrh Luke Koper, pa političnih posledic za koalicijo - vsaj, kar zadeva SD - ne bo, je zatrdil. »Slovenija je zdaj preveč destabilizirana, da bi kdor koli od teh posameznikov s svojimi kandidaturami lahko vplival na trdnost koalicije ali ogrožal stabilnost te vlade, še zlasti zato, ker ta odločitev ni v rokah koalicije, ampak nadzornikov«, je pojasnil.
NSi: Mišič za šefa Luke Koper? Neetično in nehigienično.
Morebitno imenovanje Mišiča za predsednika uprave Luke Koper bi bilo povsem neetično in nehigienično, menijo v NSi. Po njihovi oceni bi pri tem šlo »za prvovrsten vpliv politike na gospodarsko družbo, kar ne more prinesti želenih gospodarskih rezultatov«.
Vlada ima zakonsko pravico, da kadruje v  podjetjih v državni lasti. Problem pa je, pravijo v NSi, da kadruje nekompetentne in  nestrokovne ljudi. Pri tem izpostavljajo, da je Mišič brez izkušenj, ki so potrebne za vodenje tako pomembnega in velikega podjetja.
»Glavna referenca je članska izkaznica ene izmed  vladnih strank, drugih meril in kriterijev ni,« zato je čas za prodajo podjetij v državni lasti, menijo v NSi.
Opažajo sicer, da koalicija svoje »zaslužne« politične kadre nastavlja dnevno na vodstvene položaje v državnih podjetjih.
Erjavec (Desus): Mišič je politični kader
Vodja slovenske diplomacije in Desusa Karl Erjavec je ocenil, da je Gašpar Gašpar Mišič vsekakor politični kader. To naj bi dokazovala njegova izjava o morebitni vrnitvi v poslanske klopi, če ne bo imenovan za predsednika uprave Luke Koper.
»Če ne bi bil poslanec, član Pozitivne Slovenije ali državni sekretar, niti ne bi mogel biti resen kandidat za ta položaj,« je bil jasen Erjavec. Tudi če bo Mišič imenovan, bo Desus ostal v koaliciji, pravi Erjavec, ki sicer meni, da bi imenovanje škodovalo njeni verodostojnosti.
Slovenija je po Erjavčevih besedah v težkem položaju, »grozila ji je že uprava od zunaj in zato bi se morali ogniti političnim krizam«.
Šef Desusa je še izrazil upanje, da bo javnost spoznala, kdo je odgovoren za takšno kadrovanje.
SLS: Bratuškova naj se neha sprenevedati
Mišič si je mesto predsednika uprave Luke Koper urejal že vse od začetka nastopa te vlade in se brez ustreznih referenc okronal za najboljšega kandidata, navajajo v SLS.
Podpredsednica SLS Olga Franca je v odzivu poudarila, da je videti, da je bila na tem visokem političnem položaju funkcija v Luki Koper ena izmed Mišičevih ključnih delovnih prioritet. »Tej njegovi želji očitno sledi tudi novi nadzorni svet na čelu s predsednikom Dinom Klobasom, ki je h kandidiranju povabil le nekatere privilegirane kandidate,« je dodala.
»Vsi strici iz ozadja naj se pri tem povsem umaknejo, predsednica vlade pa naj se neha sprenevedati, da s tem političnim kadrovskim mešetarjenjem nima nič,« je izpostavila Franca, ki meni, da Luka Koper nujno potrebuje stabilno vodenje in upravljanje.
DL: Odločitev bomo pustili nadzornikom
V koalicijski DL za zdaj odločitve Gašparja Gašparja Mišiča za odstop z mesta državnega sekretarja v kabinetu predsednice vlade ne komentirajo. Odločitev o tem, ali je najustreznejši kandidat za mesto prvega moža v Luki Koper, pa je v izključni pristojnosti nadzornega sveta Luke Koper.
Glede očitkov o političnem kadrovanju v Luki Koper navajajo le svojo oceno, »da ni primerno, da se nosilec javne funkcije poteguje za vodstveni položaj v gospodarski družbi v večinski državni lasti«.
Prvak stranke DL, notranji minister Gregor Virant, ki ga je Gašpar Mišič navedel med tistimi v koaliciji, ki naj bi zaradi njegove kandidature na premierko Alenko Bratušek vršili pritiske, za komentar danes ni bil dosegljiv.

 
 





 
 
 
 











                