 potovanje in otrok
Objavil: mali kobacaj, dne: 16.06.2012potovanje in otrok
Počitnice moramo prilagoditi zmožnostim in temperamentu našega otroka. Nekateri otroci so že od rojstva navajeni prepotovati dolge razdalje v avtomobilih, drugi pa vožnje ne prenašajo preveč dobro. Večina res majhnih otrok pa v avtu tako ali tako zaspi, saj jih brnenje in lahno tresenje samo še dodatno uspavata. 
Če je pot kratka, se nemalokrat zgodi, da mlajši otroci celo pot kratko malo prespijo. 
Če so otroci starejši, jih med kratko potjo verjetno ni treba kaj posebej zabavati,
na daljšo pot pa se je potrebno dobro pripraviti. Poleg raznih nemastnih in preveč sladkih priboljškov in pijače je dobro vzeti v avto tudi kakšne igrače, ki otroku krajšajo čas. S seboj vzemite tudi glasbo za otroke, lahko pa jim predvajate tudi pravljice na CD-jih ali kasetah. 
Veliko otrok med vožnjo rado prepeva, zapojte pesmice, ki jih otrok pozna iz vrtca, dolga vožnja pa je lahko tudi priložnost, ko svojega otroka naučite kakšno novo pesmico.

Pot si organizirajte vnaprej, preučite opcije za postanke, med katerimi si lahko cela družina pretegne noge, dobro je, če se lahko medtem otroci tudi malce »znorijo«, saj je za majhnega otroka težko, če mora dalj časa sedeti pri miru.

Otroka na pot pripravite tudi tako, da mu poveste, kam odhajate in mu poskusite prebuditi radovednost za nove kraje in nove dogodivščine. Ker so otroci že po naravi zelo radovedni, vam to verjetno ne bo težko. Če je pot zanimiva in se ne boste vozili samo po brezkončnih avtocestah, otroka opozarjajte na okolico, na živali, ki se pasejo po travnikih, na lepoto narave, na gradove na pobočjih.
Z dojenčki je lahko potovanje lažje, če imate srečo, vam dojenček prespi večino poti.
Pazite, da mu ne bo prevroče ali da ga ne bo zeblo. Dovolj pogosto ustavljajte, da ga v miru nahranite in mu zamenjate pleničke. Na zadnji sedež lahko obesite tudi kakšno zanimivo igračko. Če je le mogoče, naj poleg dojenčka na zadnjem sedežu kdo sedi, še posebej, če je še tako majhen, da potuje obrnjen vzvratno proti vozniku, saj ga ne morete videti v sprednjem ogledalu. Če to ni mogoče, se lahko na zadnji sedež obesi ogledalo, tako boste videli, kaj se z dojenčkom dogaja, saj se lahko zgodi, da med vožnjo bruha. 
Če vaš dojenček ne prenaša dobro vožnje, počakajte z dolgimi potovanji v avtomobilu vsaj kakšno leto, raje se odpravite na počitnice bližje domačemu domu.

Otrok mora biti v svojem sedežku pravilnoi pripet. Na pot pa lahko vzamete tudi otrokov vzglavnik in če je utrujen, naj spi v sedežku, še bolje pa se je na poti ustaviti za kakšen krepčilen spanec.Spletna stran mali kobacaj.