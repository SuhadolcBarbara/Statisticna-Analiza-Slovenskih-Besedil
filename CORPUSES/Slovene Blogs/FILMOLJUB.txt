MONSTERS UNIVERSETY
Morda je zdaj že znano, da nisem največji privrženec koncepta sequelov, in tudi od tega (menda "dolgo pričakovanega" ali kaj) animiranega prequela si nisem obetal kakšne cineastične revolucije. Zato nisem ravno razočaran — posebej navdušen pa tudi ne. Medtem ko so bile Pošasti iz omare (2001) sijajna freudovska prispodoba za sublimacijo otroškega strahu (ovita v prisrčno podobo in duhovite pop-namige), skuša njegovo prednadaljevanje bolj ali manj zadostiti radovednosti, kako sta se enooka zelena krogla Mike (po naše Miha Očnik, glas Jernej Kuntner) in modri kosmatinec Sully (oz. Janko Sullivan, glas Iztok Jereb) spoznala — in nič podobno pomenljivega. Dogajanje nas tako prestavi v njuna mlajša, univerzitetna leta ter burno življenje v študentskem naselju — pospremljeno s plehkimi referencami in stereotipi študentskih zgodb, od elitnih bratovščin in njihovih nadutih vodij, lokalnih zgub ter njihovega vzpona od bedakov do junakov in nauka o tem, kako so zaupanje vase, vrednote prijateljstva in načela sočutja pomembnejši od zmage ali formalne izobrazbe in puhlih pridobljenih navideznih statusov. (Ter moraliziranja, kako ni lepo goljufati pri šolskih izpitih.)



Zgodba se mi torej ne zdi huronsko izvirna, dovtipi pa ne dosegajo zabavnih pripetljajev iz predhodnika. Razumem, da je humor Pošasti z univerze (kakor trdijo ustvarjalci) pretežno namenjen prav tistemu občinstvu, ki je bilo navdušeno nad izvirnimi strašljivci iz omar (tedaj staro denimo 10 do 12 let) in je zdaj približno v študentskih letih (oz. jih šteje 22 do 24), a morda je napaka prav v kompromisu in preveč oportunistični želji, da bi enakovredno zadovoljili obe ciljni starostni skupini — v nasprotju z izvirnikom in drugimi Pixarjevimi izdelki, ki obenem nagovarjajo starše in otroke. Drugi razlog za redundanco in prežvečenost pa bi lahko zlobni umi iskali v obči politiki dobičkonosnosti po metodi najmanjšega skupnega imenovalca oz. odmevnem in težavnem nakupu Pixarja s strani mega-korporacije The Walt Disney Company leta 2006 za neverjetnih 7,4 milijarde dolarjev vrednosti delnic (katerih večinski lastnik je bil "kreativno skromni zen budist" Steve Jobs, po novem s 7 odstotki tudi največji individualni delničar ter novi član upravnega odbora podjetja Disney). Ekspanzivna politika nove poslovne zveze je bržčas (bolj kot prej) narekovala strogo načrtno, ekonomsko premišljeno in veliko manj tvegano produkcijsko logiko. Sicer pa presodite sami: pred pridružitvijo Disneyju je studio Pixar izdelal Toy Story (1995), A Bug's Life (1998), Monsters, Inc. (2001), Finding Nemo (2003), The Incredibles (2004) ter Cars (2006), po njej pa smo videli Ratatouille (2007), WALL·E (2008), Up (2009) in Brave (2012), če ne štejemo vseh nadaljevanj franšiz Svet igrač in Avtomobili. Razlika nemara ni tako zelo očitna — je pa zaznavna, če vprašate mene.
3 KOMENT.
15. AVG. 2013

Alenkino vžrelovzetje
15. avgust, Dan nedoumljivih zračnih sil



Join the mob, join the mob. It's all over, It's all over.
There's a leak, there's a leak in the boiler room.
The poor, the lame, the blind.
Who are the ones that we kept in charge?
Killers, thieves, and lawyers. God's away.
God's away, God's away on Business. Business.
0 KOMENT.
12. AVG. 2013

The Island (2005)
IMDb | YouTube | moj vtis: ●●●●○○○○○○

Ko se v najavni špici zablešči napis "A Michael Bay Movie", je to vse prej kot obetaven začetek in jamstvo za prijeten večer ob kakovostnem filmu. Zakaj ne bi takoj zamenjal programa ali ugasnil televizorja? Nemara zato, ker ob sobotah zvečer nimaš kaj pametnejšega za početi (remija in scrabbla si se naveličal) ali si enostavno prevelik lenuh, da bi segel po daljincu (ne pa tudi po heinekenu), ali pa tvojo pozornost vendarle pritegnejo imena kot Ewan McGregor, Scarlett Johansson, Djimon Hounsou, Michael Clarke Duncan ter Steve Buscemi. Potem še opaziš, da gre očitno za znanstveno fantastiko, nekakšno futuristično distopijo o družbi bližnje prihodnosti, spreleti te rahel spominski preblisk Posebnega poročila (2002) ali celo Matrice (1999) in neogibne asociacije na kultni Loganov beg (1976) ali domala identični Parts: The Clonus Horror (1979) in v patetično naivnem samozanikanju si slednjič rečeš: pa dobro, česa tako substančnega in družbeno-politično že privzeto sporočilnega celo Zalivski Miha ne more zreducirati v svoj tipični izdelek — prazen akcijski videospot z infantilnimi dialogi, slaboumnimi liki, neskončno poenostavljeno zgodbo brez riti in glave, slinastim product placementom, popkornovsko kakofonijo posebnih učinkov in pirotehnični tobogan bučnih eksplozij.

In seveda se (tudi tokrat) motiš.



Po zgodbi Caspiana Tredwell-Owena (oz. scenariju Alexa Kurtzmana in Roberta Orcija) posneti film verjetno ni najslabše, kar je kdaj Bay ustvaril (vendarle ga nekoliko rešuje igralska zasedba); ne vem pa, ali je ta častna titula omembe vreden razlog za tolažbo. (Kot tudi dejstvo, da gre za njegov prvi film, katerega producent ni Jerry Bruckheimer.) Res je neverjetno, kako mu s puhlo MTV-jevsko vizualnostjo za manj brihtne osemletnike uspe izpriditi še tako žlahtno arhetipsko vsebino, kakršna je klasična sci-fi dilema o kloniranju človeka (za potrebe rezervnih organov, namenjenih petičnim zavarovalniškim strankam leta 2019) in njegovem ozaveščanju po spoznanju, da je zgolj drugorazredno sintetično bitje, potrošna roba za morebitno zamenjavo s "pravimi" ljudmi. Jasno, da ne pričakujem še enega Iztrebljevalca (1982), Gattace (1997) ali odličnega Moon (2009), še manj satirično-političnega trilerja v rangu legendarnih Fantov iz Brazilije (1978) ali Invazije tatov teles (1978) in tudi na duhovito komedijo tipa Multiplicity (1996) lahko kar pozabim. Pa si smem obetati vsaj bežno kontroverznost premise o kloniranju ljudi kot v nadaljevanju Alien: Resurrection (1997) ali v Æon Flux (2005) ali pa vsaj kaj takega, kar smo nazadnje videli v Oblivionu (2013) s Tomčijem Kurčijem?

Pa kaj še. Zamorec, lepo te prosim.



Michaelu Bayu povsem očitno in gladko dol visi za zgodbo, dramaturgijo, karakterizacijo ter zdravorazumski zamik nejevere oz. za vse drugo razen za to, da je določen prizor ali kader videti čimbolj kul. Oh yeah. Plastično igričarska CGI dinamika, vihranje las in brizganje znoja v slow motionu, ridikulozna destrukcija okolice in objektivno nemogoča fizikalnost, nesmiselna pretepaško-streljaško-dirkaška akcija brez predaha, smešno plitvi liki in njihova jalova interakcija ter celokupno katatoničen vtis. Le komu naj bi se zdelo zanimivo sedeti v kinodvorani in gledati njegove stilistično dovršene ohranjevalnike zaslona s postavnimi, vsemogočnimi junaki in razgaljenimi mladenkami, mi pri najboljši volji ni povsem jasno. (No prav, tisto drugo mi je vendarle razumljivo.) In zakaj naj bi komurkoli sploh karkoli od videnega ostalo v spominu, tudi ne. Potem pa že bolje spim ob izklopljenem televizorju, če že.

Naslednjič bom (mogoče) pametnejši.
2 KOMENT.
9. AVG. 2013

The Conjuring (2013)
IMDb | YouTube | moj vtis: ●●●●●●○○○○

Glede na (a) presenetljivo visoke ocene spletnega občestva in filmskih kritikov ter (b) svojo strastno naklonjenost do tega žanra sem si seveda moral ogledati najnovejši umotvor prizadevnega avstralskega režiserja malezijsko-kitajskega rodu Jamesa Wana, avtorja zdaj že legendarnega trilerja Saw (2004) in več kot solidnih strašljivk Dead Silence (2007) ter Insidious (2010).

Moj vtis? Še ena posrečena, a nikakor ne tudi prelomna ali noro originalna stvaritev tega ljubitelja novoklasičnih grozljivk, srhljivih duhov nemrtvih stark in oživelih plastičnih lutk, bizarnih otroških igrač, temačnih kletnih prostorov, nenadnih -BU!- učinkov in kožo ježečih zvokov. Rezultat: nekaj potnih srag in otrplih členkov med ogledom, po njem pa takojšnja pozaba in spokojen nočni počitek.



Zakaj bi v zgodbi o zakleti hiši in čarovniško-demonskem strašenju družine s petimi hčerami kdo videl kaj novega, si pri najboljši volji ne znam pojasniti. "Posneto po resnični zgodbi"? Itak. Nepojasnjeni pojavi sredi noči? Že videno. Srhljivi megličasti obrazi in iz omar skakajoče prikazni? Aham.™ Nenadna pojavitev nečesa grozljivega (in njemu nevidnega) tik za hrbtom Patricka Wilsona? Dajte no mir. Odsevi neotipljivega in zgolj s kotičkom očesa vidnega v ogledalu, obsedenost ljudi z demonskimi silami, verski obredi eksorcizma in katarzična razodetja peklenskih stvorov, pogin hišnih ljubljencev in nasilno obnašanje ptičev, sprehodi prebivalcev hiše v temi in njihovo nerazumno vztrajanje sredi grozečih okoliščin, čudaške igre otrok z zavezanimi očmi, zmožnost nadčutne zaznave nedoumljivih sil in tako naprej? Oglejte si The Haunting (1963), The Exorcist (1973), The Amityville Horror (1979), The Changeling (1980), Poltergeist (1982) ali pa vsaj katerega od prejšnjih Wanovih projektov — pa se lahko sami prepričate, koliko konceptualne, tematske in dramaturške izvirnosti premore njegova priredba resnične zgodbe zakonskega para preiskovalcev nadnaravnega Lorraine in Eda Warrena.

Remember what you said on our wedding night? —"Can we do it again?" —No. The other thing, God brought us together for a reason.



Film mi je bil v še največji meri všeč zaradi igralskega nastopa, kjer razen emotivno doživete predstave Lili Taylor in ne ravno izstopajočega Wilsona (ki je enak kot v vseh svojih vlogah) velja še posebej izpostaviti čedno ukrajinsko-ameriško karakterno igralko Vero Farmiga (The Departed, The Boy in the Striped Pyjamas, Down to the Bone, Up in the Air, Source Code), ki s svojo pretanjeno čutno prezenco (in nebeško modrimi očmi) zanesljivo prepriča o avtentični angažiranosti tega lika v zgodbi. Razen tega je režija suverena, produkcijsko-tehnična vrednost visoka, kamera Johna R. Leonettija učinkovita (brez motečih CGI učinkov) in zvočna podlaga Josepha Bishare sila domišljena. Škoda le, da preplet vseh najznačilnejših žanrskih stereotipov iz številnih podobnih projektov ne tvori kaj trdnejšega od še ene razmeroma standardne — čeprav še tako spretno zastavljene in udejanjene — grozljivke o izganjanju duhov.

Nasvet za ljubitelje novodobne "klasike": The Innkeepers (2011).
3 KOMENT.
6. AVG. 2013

Only God Forgives (2013)
IMDb | YouTube | moj vtis: ●●●●●●●○○○

Najnovejši umotvor Nicolasa Windinga Refna so na premieri v Cannesu menda (nekateri) novinarji izžvižgali. Verjetno predvsem tisti, ki so pričakovali, da se bo danski scenarist in režiser po svoji uspešnici Drive (2011) premaknil še globlje v varno konvencionalni mainstream — pa je storil prav nasprotno. Oh yeah. So bila pričakovanja gledalcev zastavljena napačno? (Menda je marsikdo mislil, da gre za nekakšno "nadaljevanje" njegovega vozniško-kriminalnega trilerja z Ryanom Goslingom. Kako so sploh prišli do te trapaste ideje?) Očitno niso videli Valhalla Rising (2009), nemara tudi Bronsona (2008) ne. Big føking dæl, si je najbrž mislil Refn. Pravzaprav mu je bil močno polarizirani odziv celo všeč. Prvič, mešana reakcija je boljša od predvidljivega, indoktriniranega javnega soglasja (o tem lahko vprašate tudi von Trierja ali njegovega vzornika Andreja Tarkovskega); vsak umetnik stremi k temu, da bi njegova stvaritev naletela na (buren) odziv in ne zgolj na instantno vizualno-pripovedno konzumacijo. Drugič, v Cannesu so bili svojčas izžvižgani tudi Antonionijev L'Eclisse (1962), Frankenheimerjev Seconds (1966), Scorsesejev Taxi Driver (1976), Lynchev Wild at Heart (1990) in Cronenbergov Crash (1997). Jih imamo danes za neposrečene, "nesmiselne" filme, kjer "slogovni fetišizem samovšečno prednjači pred vsebino"? Tretjič, k Refnu je pristopil njegov prijatelj ter eden največjih umetnikov med še živečimi avantgardnimi filmarji Alejandro Jodorowsky, se mu navdušeno zahvalil za namenjeno posvetilo (morda je Refn namigoval na njegov kult Santa Sangre iz leta 1989) in iskreno pohvalil film.



Že prej sem bil Refnov privrženec, zdaj pa se mi zdi, da bo morda postal eden mojih najbolj priljubljenih sodobnih režiserjev. Stilizirano prvinska mešanica Lyncha in Kubricka s spodbudno von Trierjevo kontroverznostjo (in njegovimi verskimi dilemami) ter s poudarkom na celokupni izkušnji, vtisu in občutkih. Ne morem razumeti, kako lahko kdo meni, da se Refn kvečjemu igra z vizualizacijo in s kamero, da neutemeljeno "provocira" s puhlo neotipljivostjo (znotraj katere ni nobene substance) ter skuša zgolj doseči pretenciozen umetniški status "drznega režiserja, ki pa v resnici nima veliko za povedati". S takimi ocenami se ne morem strinjati. Če nečesa ne razumeš, si sicer lahko upravičeno jezen in razočaran; pa lahko zato tisto označiš za "slabo"? V tem smislu lahko samo pritrdim kolegu na blogu Filmski kotiček, ki modro svetuje, naj pozabimo na Drive (2011) in se raje vrnemo k Božjemu bojevniku (2009). Komur ta ni (bil) všeč, mu verjetno tudi tukaj opisani ne bo. Meni se celo zdi, da sem Valhalli podelil še prenizko oceno; a zdaj je, kar je. Ob prvi priložnosti si ga bom ogledal še enkrat. Me ima kdo za priložnostnega artfaga, ki ne razume filmov, a se mu vseeno zdi, da mora hvaliti vsakršno nekonvencionalno (kvazi)artistično formo, da bi izpadel bolj "intelektualistično"? Tudi prav.

Zdaj že vemo, da Refn (po lastnem scenariju) pripoveduje s stilizirano morasto-sanjsko vizualnostjo (snemalec je Larry Smith) in z mističnim noir pridihom osemdesetih, z molkom svojih nedoumljivo otopelih protagonistov, z eklektično alegoričnostjo in z arhetipsko simboličnostjo ter predvsem z otipljivo, čutno, malodane opresivno atmosferičnostjo (podprto z učinkovito zvočno in elektronsko glasbeno kuliso Cliffa Martineza). Prav nasprotno od vseh hollywoodskih projektov, torej. Njegov(i) film(i) zahteva(jo) čas, dojemljivost in potrpežljivost gledalca. Seveda to ne pomeni, da mora vsakdo ceniti te filmografske prvine in njihovo nekonvencionalno izraznost nekritično kovati v nebo. Ironično, tudi sam sem med tistimi, ki cenijo predvsem zgodbo in like — a tokrat sem oboje vsekakor dobil, le da v malce drugačni, bolj posredni obliki. Refn govori o pravičniški (absolutni in "božji") etiki in odrešitvi posameznika ter o ceni, ki jo mora za to plačati. Ne gre za golo maščevanje in moraliziranje o povračilu; okrutno sekanje dlani pa tukaj ni salomonska sodba ali ekstremna kazen (npr. v šeriatskem pravu muslimanskega sveta) za kršitelje zapovedi "ne ubijaj", temveč mitološko dejanje svojevrstne milosti. (Po neki legendi so graditeljem slavnega Tadž Mahala po končanih delih odsekali dlani, zato da "nihče ne bi mogel še kdaj poustvariti te veličastne lepote".) Zlasti desna roka nosi arhetipski pomen aktivne moškosti, patriarhalne avtoritete, zmožnosti delovanja, izvajanja univerzalne pravičnosti ter komunikacije in povezovanja s svetom okrog sebe. V evangeliju po Mateju [Mt 27,15—26] si rimski guverner Poncij Pilat hinavsko umije roke, potem ko Jezusa obsodijo na smrt, in se tako simbolično opere krivde za njegovo usodo (čeprav bi jo s svojo pristojnostjo lahko preprečil); potemtakem je odsekanje dlani tudi prispodoba za kastracijo, najvišje ponižanje in nasilen odvzem zmožnosti odločanja nekomu, ki tega očitno ni sposoben.



Kaj je torej Julian (Ryan Gosling), molčeči in brezizrazni mlajši sin krute, uničevalne, vulgarno izprijene matriarhinje Crystal (Kristin Scott Thomas)? Po mojem nič manj kot izkrivljena freudovska različica frustriranega, z družinsko travmo trpinčenega danskega kraljeviča Hamleta — ki nerazumljivo odlaša z maščevanjem (svojemu stricu Klavdiju) za smrt očeta, ker ga muči ojdipovsko poželenje do matere (pri čemer ni jasno, ali je do incesta med njima tudi zares prišlo) in mu občutek krivde ob lastnih potlačenih željah preprečuje, da bi nekoga kaznoval za tisto, po čemer nezavedno hrepeni tudi sam: torej ni nič boljši od moža, ki naj bi se mu maščeval. Julianov brat Billy (Tom Burke) je bil vsaj zvest lastnim patološkim nagnjenjem: storil je, kar je hotel (posilil in umoril mladoletno prostitutko) in doletela ga je pravična kazen. Komu naj bo torej Julian (kot arhetipski lik) podrejen in lojalen: lastni nemoralni, incestoidni materi (zaradi katere je domnevno umoril očeta) oz. svoji nepovratno zavrženi družini in koristoljubno sprevrženi zločinski sodrgi, ali pa določenim novoodkritim "božanskim" načelom, ki ga bodo za ceno predaje osebne svobode in principa moškosti (odsekanje dlani) vendarle odrešili neznosne eksistencialne krivde? Neomajno kruti "bog" oz. nekdanji policist in prvak v tajskem boksu Chang (Vithaya Pansringarm) se v resnici ne meni zanj ali za to, da bi se komurkoli maščeval; pač pa s svojimi neizprosnimi rezili zgolj vzdržuje ultimativno naravno ravnovesje in karmični princip vzroka-posledice, ki skrbi za čim bolj harmoničen (tj. pravičen) civilizacijski ustroj. Navsezadnje vendarle drži, da "samo bog odpušča" — a to ne pomeni, da ob tem pasivno stoji križem rok in nemočno opazuje kričeča neskladja svojih stvaritev.

Vse to je zgolj moje mnenje. Vesel bom vsakršnega drugačnega. In še nekaj, če se že grem iskrenost in pišem brez lažne filmoljubske skromnosti: naslednji Refnov projekt naj bi bil I Walk with the Dead (2015) s Carey Mulligan. Želim si, da bi bil to vendarle spet manj hermetičen, bolj premočrtno žanrski umotvor, v katerem bi po možnosti igrala Mads Mikkelsen in/ali Kim Bodnia. Ryana Goslinga imam pa za zdaj dovolj. Ali zahtevam preveč?

MURDER BY NUMBERS
Uradni slovenski naslov Številke za umor (kot ponavadi) ne pove ničesar o tem filmu; je zgolj posledica prevajalčevega očitnega nepoznavanja (kot ponavadi) angleške besedne zveze "by numbers", ki nima nikakršne zveze s kakršnimikoli številkami, pač pa pomeni "brezhibno" ali "popolno" oz. "po pravilih". Gre za zgodbo o nadpovprečno inteligentnem, zavoljo disfunkcionalne družine frustriranem in z zločinsko etiko obsedenem srednješolcu Justinu (odlični Michael Pitt) in njegovem samovšečnem, zdolgočasenem bogataškem prijatelju Richardu (še boljši Ryan Gosling), ki zaradi nekakšnega samodokazovanja umorita povsem naključno osebo samo zato, ker to lahko storita. Prepričana sta, da bosta s premišljeno podtaknjenimi forenzičnimi dokazi in zavajajočimi dejstvi pretentala detektivko Cassie (Sandra Bulek) in njenega sodelavca (Ben Chaplin) ter jo še spričo svoje mladoletnosti slednjič odnesla brez kazni.



Ob razmeroma predvidljivi zasnovi psihološkega trilerja, njegovem dolgočasno klišejskem epilogu, stereotipno orisani težavni preteklosti osrednje junakinje (ki je bila nekoč tudi sama žrtev nasilnega moža) in premočrtni dramaturgiji (mi) je film zanimiv predvsem zaradi obeh mladih igralcev. Michaela Pitta smo sicer bolje spoznali šele v njegovih poznejših vlogah (Delirious, Funny Games U.S., serija Imperij pregrehe), a že tukaj nakazuje svoj dobro artikuliran karakterni igralski profil. Enako velja za Goslinga (The Notebook, Half Nelson, Fracture, Lars and the Real Girl, Blue Valentine, Drive, Crazy Stupid Love, The Ides of March), enega zanimivejših glumačev nove generacije v zadnjem desetletju, ki z navdušujočim performansom preprosto zasenči vse druge, na čelu s Sandro Bullock (ki je enako brezizrazna kot v vseh svojih vlogah, bodisi dramskih ali komičnih). Pozornost je vzbudil leto prej v zgodbi Henryja Beana The Believer (2001), kjer obritoglavi židovski mladenič goji strastna rasistična ter antisemitska nagnjenja; v poznejših vlogah pa je razvil svoj prepoznavno lagodni slog in všečno izraznost, ki sta postavnega Kanadčana (kaj pa drugega) proslavila kot enega najbolj obetavnih novodobnih mladih igralcev. Trenutno ga že v drugo gledamo v Refnovem Only God Forgives (2013).



Each of us has within us a weak aspect, eager to give up freedom for the comfort of being dominated. But we also have a will to power that desires freedom - that insists on deciding for ourselves, each of us, individually, what is good, and what is evil. All real freedom risks crime. Indeed, freedom IS crime, because it thinks first of itself and not of the group.

Zgodbo je deloma navdihnil resnični primer premožnih študentov univerze v Chicagu Nathana F. Leopolda in Richarda A. Loeba, ki sta leta 1924 (menda zaradi morbidne želje po "popolnem zločinu") ugrabila in umorila nekega 14-letnika. (Obsojena sta bila na dosmrtno ječo.) Blagajniški uspeh filma je bil razmeroma skromen in kritike mešane, bolj kot posebej izvirno pripoved o moralno izkrivljenih najstniških nagnjenjih (z nekaterimi namigi na prikrito homoseksualnost obeh pajdašev pri umoru) pa prinaša zanimivo značajsko študijo in prepričljiv nastop obeh mladih protagonistov. Sem omenil, da v filmu igra tudi Sandra Bulek? Aha, sem.
4 KOMENT.
30. JUL. 2013

The Purge (2013)
IMDb | YouTube | moj vtis: ●●●○○○○○○○

Ameriški scenarist James DeMonaco ni ravno najbriljantnejši avtorski um Hollywooda; napisal je recimo dialoge za komično dramo Jack (1996) z Robinom Williamsom (eden tistih manj posrečenih Coppolovih projektov), za spoznanje bolj domišljeni kriminalni triler The Negotiator (1998) in za mlačni rimejk Carpenterjevega kulta Assault on Precinct 13 (2005). Nič posebej izvirnega, kar zadeva zgodbe. V svojem režijskem prvencu Staten Island (2009) je poskrbel za solidno kriminalno dramo, ki je sprožila razmeroma mešane odzive, a tudi tokrat ni serviral filmografskega presežka.



V svoji drugi seansi na režiserskem stolu (z Ethanom Hawkom sta že kar redna sodelavca) je po lastnem scenariju v banalnosti in absurdnosti pak prekosil samega sebe. Prinaša nam distopično pripoved o Ameriki v bližnji prihodnosti (oz. leta 2022), kjer so pod novo, zasebno državno administracijo za eno noč (oz. 12 ur) v letu dovoljeni zločini, tudi umor ali linčanje ali karkoli drugega — kot nekakšen "očiščevalen" katarzičen družbeni obred, med katerim lahko ljudje sprostijo svoja nasilna in uničevalna nagnjenja, ki so jih kot vzorni državljani sicer potlačili in zatajili, to pa jim povzroča frustracije. Da si lahko ljudje v tako urejeni obliki socialnega konsenza dajo duška, je menda celo "rešilo" državo pred zločinskimi vali in naraščajočim kriminalom, spodbudilo je gospodarstvo in zmanjšalo brezposelnost ter civilizacijsko paradigmo popeljalo na višjo raven. Kdor se nočnega klanja in vsesplošne ulične morije noče udeležiti, se mora pač zavarovati. Še najbolje se je utrditi v lastni hiši (nikomur ne pade na pamet, da bi denimo raje kam odpotoval), opremljeni z vrhunskim varnostnim sistemom. James Sandin (Ethan Hawke) je obogatel prav s prodajo takih varnostnih hišnih oklepov in verjame v družbeno koristne plati "očiščenja", četudi se ga z ženo Mary (Lena Headey) ne udeležujeta. (Ker "ne čutita potrebe po tem", kakor James razloži najstniškemu sinu.) Vsaj do večera, ko se po spletu okoliščin v njihovo hišo zateče temnopolti ubežnik pred eno od mnogih bogataških morilskih skupin, ki pustošijo po mestu, in bo moral James hočeš nočeš reševati lastno družino.

Da ne bo nesporazuma: koncept zamika nejevere mi je kristalno jasen. Če kdo ne ve: to pomeni, da je lahko zgodba še tako za lase privlečena in nerealna — a vsaj znotraj lastnega filmskega konteksta deluje logično in smiselno, odzivi likov so prepričljivi in poistovetljivi, v paralelno arhetipsko dimenzijo preslikana pripoved pa tematsko učinkuje kot cinična satira in opozarja na določene simptome sodobne družbe. No, zadnji DeMonacov film ne premore niti kančka tovrstne substance.
Aham, The Purge je kljub nori ideji sprva le še en film o družini, ki jo začnejo terorizirati psihopati, se pravi, kliše, ki ne ponudi čisto nič novega. Vse do trenutka, ko v bajto prikorakjo sosedje familije Sandin. Takrat The Purge postane prekleto dober, napet, izviren in zajeban film. Ali kot sikne mama Mary: “We are gonna play the rest of this night in motherfuckin peace.” Epski moment, tudi malo kasneje, ko Mary v mizo zabije glavo sosede Arije Bareikis. Če je ne bi ona, bi jo jaz, jebemti. The bitch deserved it. —Iztok



Saj vem: po napovedniku sodeč bi kdo sklepal, da gre za moralko o relativiziranju upravičenosti nasilja ali celo bibličnega načela povračila "zob za zob" oz. razpredanje o legitimnosti uporabe sile v smislu "kdor je brez greha, naj vrže prvi kamen". Nič takega, na žalost. Če kdo meni, da bo priča satiri o prvinskih človekovih vzgibih Gospodarja muh (1963), kontroverzni študiji nasilja in etike kultne Kubrickove Peklenske pomaranče (1971) ali groteskni prispodobi o preživetvenem nagonu Batoru rowaiaru (2000), se je takisto krepko uštel. Deležen bo zgolj stupidno poenostavljenega, infantilnega skrpucala, osnovanega na ridikulozno zgrešeni ideji (zadnje čase se to dogaja čedalje pogosteje), s smešno predvidljivo in celo dolgočasno razvlečeno, redundančno dramaturško nitjo, neumnimi liki, neartikuliranimi igralskimi nastopi in sirastimi dialogi (zaradi česar gledalcu kratkomalo dol visi za vsakogar v filmu oz. si kvečjemu želi čimprejšnje smrti protagonistov, zato da bi se idiotska farsa že končno zaključila) ter razvodenelim sklepom, ki slednjič izzveni v nepovezan in docela nesmiseln epilog. Sicer se trudi s stereotipno metaforo o zavisti in socialno (ali rasno) pogojeni človekovi zlonamernosti oz. z družbenim komentarjem o moralnem prepadu med revnimi in bogatimi, a na celi črti pogrne tudi pri tem.

Film s skromnim proračunom treh milijonov je v blagajne kinodvoran do tega trenutka prinesel več kot 76 milijonov zelencev. Hm. Ali se je vsemu svetu dokončno zmešalo, ali pa sem samo jaz čuden; tudi to je vsekakor mogoče. A nikar si te neznosne bedarije ne oglejte v kinu (pravkar se vrti v Koloseju), še raje pa sploh ne. Škoda časa in zdravja sinaps čelnega režnja. Bili ste opozorjeni.
11 KOMENT.
29. JUL. 2013

Taegŭkki Hwinallimyŏ (2004)
IMDb | YouTube | moj vtis: ●●●●●●●○○○

Tragična vojna (melo)drama Brata v vojni oz. "južnokorejski Vojak Ryan" se je marsikomu zasidrala v zavest kot eden novodobnih mejnikov kinematografije te države — in jo celo umešča med take žanrske kulte kot Stari oz. Oldeuboi (2003), Spomini na umor oz. Salinui chueok (2003), Pomlad, poletje, jesen, zima in pomlad oz. Bom yeoreum gaeul gyeoul geurigo bom (2003), Gostitelj oz. Gwoemul (2006), Zasledovalec oz. Chugyeogja (2008), Mati oz. Madeo (2009), Videl sem hudiča oz. Akmareul boatda (2010) in tako naprej. Med gledalstvom je požel huronsko navdušenje in med kritiki val naklonjenosti, deležen pa je bil tudi mnogih uglednih filmskih odličij. Med drugim je bil to najdražji filmski projekt Južne Koreje in obenem njihov največji zaslužkar vseh časov; v kinodvoranah ga je videlo skoraj 12 milijonov Korejcev (v obojem ga je dve leti pozneje prekosila zgodovinska drama Kralj in klovn oz. Wang-ui namja) in je visoko na lestvici najuspešnejših korejskih filmskih hitov.

Brata, čistilec čevljev Jin-Tae (Jang Dong-Gun) in naivni, najstniški Jin-Seok (Won Bin), ki ju leta 1950 tako rekoč prisilno mobilizirajo in pošljejo na fronto, v moraste, kaotične rove, med bajonete in metalce ognja, v žrelo korejske vojne, najprej le nemočno gledata, kako granate cefrajo njune tovariše in kako se nekaterim od stresa zmeša, potem pa Jin-Tae sklene, da si bo z nevarnimi, samomorilskimi misijami pridobil vojne medalje, s pomočjo katerih bo mlajšega brata spravil domov, toda po vsaki misiji se mu le še bolj zmrači, bolje rečeno - družinske vrednote in reševanje mlajšega brata zlagoma postanejo le izgovor za njegovo sadistično, cinično, apokaliptično pobijanje drugih, komunističnih bratov, severnih, kimilsungovskih Korejcev. —Mladina


Epsko, brutalno realistično in arhetipsko univerzalno zgodbo s sijajno glasbeno podlago sicer tudi sam cenim; a vaš dragi filmoljub ne bi bil vzvišeno kvazi-intelektualističen star prdec, če se ne bi vtaknil tudi v nekatere stvari, ki so ga pri vojni (melo)drami vendarle zmotile. Jp.™ Ironično je, da gre za simptome, nenavadno podobne njegovemu vzorniku Reševanje vojaka Ryana (za zabavo priporočam branje komentarjev pod zapisom kolega Pauca), in bi jih lahko strnil v dva sklopa pomanjkljivosti: (a) pomanjkanje stvarnega družbeno-političnega konteksta in (b) oportunistično solzava patetika.

Tudi pretresljivi Spielbergovi vojni elegiji ne očitam produkcijskih, tematskih, konceptualnih in vsebinskih pomanjkljivosti; kar me je zmotilo (če zgodbo o reševanju enega samega vojaka sploh štejemo za zgodovinsko verodostojno in strateško smiselno), je jokavo domoljubno poveličevanje ameriških žrtev — brez ekonomsko-političnega komentarja ali namiga o tem, zakaj so se Američani (ki na domačih tleh nikoli niso izkusili zavojevalskega spopada) pravzaprav silili v Evropo ali kamorkoli drugam po svetu. (Med drugim tudi v Korejo, pozneje v Vietnam, nato v Srednjo Ameriko, Bejrut, Irak in tako naprej.) So šli pomagat svojim bratom na stari celini, jih milostljivo odrešit tiranskega nacističnega in stalinističnega škornja? Yeah right. Podobno mi je šel pri Bratih v orožju na živce razmeroma enostranski pogled na južnokorejske junake oz. demoniziranje sovražnih severnokorejskih rdečkarjev. (Ali obratno.) Kajpak razumem, da je namen filma sporočilo o univerzalnosti vojnih grozot in o tem, kako je spopad prinesel zlo in gorje nekemu narodu, med družine in svojce pa vnesel razdor in žalosten propad prvinskih vrednot — vendar bi mu vsaj bežen oris širše socialno-politične slike (recimo, zakaj se je leta 1950 začel triletni oboroženi spopad med Severno in Južno Korejo ter kakšno vlogo sta pri tem imeli OZN in vsa mednarodna skupnost) prinesel bistveno bolj prepričljivo, avtentično podobo. Še enkrat poudarjam: seveda ne pričakujem politično obarvanega dokumentarca ali popolno odsotnost kakršnekoli ideologije; vendar menim, da je prav, če lahko tudi povprečno podučen gledalec tovrstnih spektaklov vsaj okvirno razume vzgibe za vojno in psihosocialne okoliščine vpletenosti njenih protagonistov. Če tega ni, je zgodba preprosto enostranska in zavajajoča; potem se lahko navdušujemo tudi nad čustveno požrtvovalnostjo starih jugo-partizanskih filmov, sočustvujemo z neustrašnimi zmagovalci nad ameriškimi indijanci ali občudujemo herojstvo braniteljev Dežele svobodnih in doma pogumnih Johna Waynea ter njegovega rojaka in soimenjaka Ramba.
Pozabite na Vojaka Ryana in na Tanko rdečo črto, pred vami je film, ki skorajda ni film, saj je preprosto preveč realen. To je jebeni dokumentarec iz korejske državljanske vojne. Natančneje, iz leta 1950, ko sta obe Koreji postali smrtni sovražnici in ko so se na bojišču, v kurčevi reki krvi in drobovja, usekali celo najboljši prijatelji. [...] Trupla letajo sem ter tja. Drobovje se lepi na ekran. Kriki ubitih vojakov pa se zasidrajo v srce. To je Cry Me a River, le da ga namesto Justina Timberlakea pojejo korejski vojaki. In potem pride odrešitev, čustveni stampedo, ki zvije tudi gledalca. Ki ga spremeni v reko solza, ki se noče ustaviti. Prav imate, Taegukgi Hwinalrimyeo, po naše, Brata v vojni, je film, ob katerem boste jokali kot dež. —Iztok



Razen tega me je nekoliko zmotila še neznosno stopnjujoča tragičnost, ki naj bi z vsiljeno identifikacijo poudarila žrtvovanje človečnosti in najosnovnejših vrednot za "višje cilje"; ter iz razmeroma prebavljive melodramatičnosti v drugi polovici prerašča v moteče pretirano in že kar osladno patetiko bratovske ljubezni. (Mimogrede: ali res v kateri vojski obstaja nagradna inštitucija oz. uradni dogovor, po katerem se lahko nekdo vrne domov, če se njegov brat ali kateri drug svojec dovolj izkaže v bitki?) Obenem se za namene intenzivne šokterapije gledalstva poslužuje krvave visceralnosti (kot da kdo še ne bi dovolj nazorno doumel, da je vojna res kruta) in z malodane mitološko vizualizacijo prikazuje nerazumna junaštva osrednjh protagonistov, ki se jih krogle očitno spretno izogibajo — vse do tedaj, ko predvidljiva dramaturška stereotipnost narekuje, da mora nekdo umreti. Glede na zasnovo pripovedi, ki se (podobno kot pri Vojaku Ryanu) v začetnem spominskem preblisku enega od likov vrača v preteklost in nato spet nazaj, bi se ta tudi težko razpletla v kaj nepričakovanega.

Skratka: Brata v vojni se mi zdi ogleda in spoštovanja vreden film. Če želite ali pričakujete ganljivo, čustveno melodramo, potem ne boste razočarani. Vendar ga celostno ne morem šteti niti med deseterico ali celo dvajseterico najboljših vojnih (ali z vojno povezanih) zgodb, žal. Kdor v tovrstni premisi išče prispodobo za razpad človeških vrednot in civilizacijski absurd, jo bo prejkone našel v filmih Železni križec (1977), Lovec na jelene (1978), Idi i smotri (1985), Full Metal Jacket (1987) in Lepa sela lepo gore (1996); mladostne deziluzije in moralne streznitve bo deležen v filmih Paths of Glory (1957), The Battle for Algiers (1966) ter All Quiet on the Western Front (1979); komur je pri srcu alegorija o dobrem in zlem ter metafora o relativnosti etike, naj te premise išče v Apokalipsi zdaj (1979), Das Boot (1981) ali v Platoonu (1986), filozofska vprašanja o smislu morije med ljudmi pa v Johnny Got His Gun (1971) ter Tanki rdeči črti (1998); strahote holokavsta in tragično ideološko zaslepljenost bo videl v Schindlerjevem seznamu (1993) in v Pianistu (2002), grozljivi obraz genocida in nesebično moč prijateljstva v The Killing Fields (1984), nedoumljivo zlohotnost v Panovem labirintu (2006), navdihujočo človečnost pa v La vita è bella (1997) ter Hotel Rwanda (2004); avtentičen politični in ideološki razdor med bratoma bo lahko opazoval v drami The Wind That Shakes the Barley (2006), neomajno iskanje pogrešane ljubljene osebe pa mu bo namenil Un long dimanche de fiançailles (2004). Komur je bolj pri srcu junaštvo poveličujoča in dinamično krvava klavnica — četudi še tako enostransko in poenostavljeno prikazana — ter klišejska hollywoodska interpretacija vojnega tovarištva in zvestobe načelom političnega oportunizma, se bo pač zadovoljil s Privatnikom Ryanom (1998) in Sestreljenim črnim jastogom (2001). Tudi prav.
4 KOMENT.
26. JUL. 2013

Cohen, L.
Ljubljana, dvorana Stožice, 25. julija 2013. ✓Check.

Besed mi ne zmanjka prav pogosto, a tokrat sem v rahli zadregi. Kako bi napisal, da ne bi zvenelo preveč pretenciozno ali patetično in prisiljeno zveličavno; vse, kar čutim, je iskrena ponižnost in hvaležnost, da sem bil deležen tega dogodka. Mogoče kar s tisto frazo: it was a real privilege listening to you, sir. Verjetno najboljši koncert, na katerem sem kdaj bil. In za sabo imam spodoben delež tovrstnega udejstvovanja. Vrhunsko doživetje: odlična mednarodna zasedba samih glasbenih virtuozov, neverjetni spremljevalni vokali, presenetljivo dobro uravnana zvočna kulisa, kristalno čisti glasovi in enako kvalitetna HD slika na dveh zaslonih ob odru. Pretežno klasična glasbila s kar najmanj elektronike, tudi mikrofoni so standardno žični, in saj ne morem verjeti: čisto prave Hammond orgle. Ne spomnim se, kdaj sem jih nazadnje slišal v živo. Če sploh.



In seveda on. Leonard Cohen, Kanadčan, letnik 1934, nedoumljivi poet in večni globokozvočni trubadur. S svojo pronicljivostjo in hudomušno prezenco nežno in vztrajno ukrivlja glasbeno panoramo in kruši meje med svetovi, njegova glasba te slednjič objame in s toplino posrka vase. Njegova karizma je skromna, nevpadljiva, spodbudna; kot majhnega otroka te posadi na koleno in te potolaži z očetovskim nasmehom, da te v vsega nekaj duhovitih besedah iz pogleda sivo-rjavih oči prešinejo nesmrtne skrivnosti ljubezni, življenja in vesolja. Take občutke zaman iščeš v knjigi ali filmu: skozi vibracije rezko donečega vokala te ponese v vzporedno surrealno dimenzijo, kjer smeš vsaj za nekaj časa odložiti vsakdanje skrbi, recesijo, brezposelnost, bolezen, politiko, človeško neumnost in vso žalost tega sveta. Skoraj polna dvorana Stožice je bila v huronskem navdušenju in bučnem aplavzu na nogah. Za dobre tri ure so bile naše duše tudi njegove. Je rekel, da ne ve, ali se bomo še videli in kdaj, ampak you know, see you down the road.

Saj veste, kako v svojem ironičnem fatalizmu rečejo čezlužniki, the bucket list. Cohenov koncert je visoko na tem seznamu.
0 KOMENT.
25. JUL. 2013

Oblivion (2013)
IMDb | YouTube | moj vtis: ●●●●●●○○○○

And how can man die better, than facing fearful odds.
For the ashes of his fathers, and the temples of his Gods.

Znanstvena fantastika — bodisi v knjižni ali kateri drugi medijski podobi — sodi med najbolj žlahtne družbenokritične in pomenljivo satirične pripovedne oblike; služi kot aktualno kritično ogledalo ter izraz človekovih teženj po spoznanju "višje resnice" in navzočnosti transcendentalne inteligence, ki naj bi nam povedala kaj o nas samih, kdo smo in kam gremo. Najboljše sci-fi zgodbe govorijo o univerzalnih vrednotah: o človekovem mestu v času in prostoru, namenu bivanja, o ljubezni do bližnjih in o spoštovanju vsakršnega življenja, celo nepredstavljivo drugačnega. Vizualizacijo uporabijo zgolj kot orodje, kot dramaturško ozadje za prikaz konteksta; njihov poudarek je na likih in sporočilu, ki ga posredujejo. Zato so še toliko bolj kot pri drugih filmskih zvrsteh pomembni psihosocialni podtoni, sporočilnost, substančnost scenarija, dramaturška doslednost, racionalnost odločitev likov, avtentičnost človeških odzivov in pristnost njihovega doživljanja. Bistvo znanstvene fantastike ni osupljivo napredna tehnologija, bitja iz vesolja in posrečene napravice, ki naj bi bile človeku v pomoč in podporo — temveč njegova čustva, razmišljanje in dojemanje samega sebe. Prosim, berite Arthurja C. Clarka, Isaaca Asimova, Roberta A. Heinleina, Raya Bradburyja, Philipa K. Dicka in Stanisława Lema.



Film, ki ga je mladi ameriški režiser nadaljevanja TRON: Legacy (2010) Joseph Kosinski posnel po lastnem stripu (scenarij sta priredila Karl Gajdusek ter Michael Arndt), je prava paša za oči in tehnično dodelan projekt. Produkcijska vrednost je več kot očitna in pozornost do vizualnih detajlov hvalevredna. Škoda, da so vse druge plati filma veliko manj posrečene; začenši z igralsko ekipo, ki bi bila težko bolj zgrešena, od prvega do zadnjega glumača in s Tomčijem Kurčijem na čelu. Če Kosinski že zlorablja osrednjo premiso veliko boljšega sci-fi projekta Moon (2009), potem bi si v glavni vlogi želel videti briljantnega Sama Rockwella, ne pa (že spet!) naokrog tekajočega in streljajočega pritlikavega scientologa. Olga Kurylenko je čedna punca, o tem ni dvoma — le da je to vse, kar premore. Škoda, da ni njene vloge dobila Jessica Chastain, kot je bilo sprva predvideno. In kakšen smisel ima Beech oz. lik Morgana Freemana, razen da je videti kul s tisto bojevniško steam-punk opravo ter z varilnimi očali, ki pri življenju pod površjem nimajo posebne praktične vrednosti? Kaj bistvenega počne Nikolaj Coster-Waldau, razen da neposrečeno oponaša post-apokaliptičnega vojaka Michaela Biehna v kultnem Terminatorju (1984)?
Film z vizijo, kar je danes redkost. Zelo soliden scifi, ki noče biti na prvo žogo in ves čas išče kvaliteto. Alegorija na našo sedanjost in žanrska poslastica, če prav pomislim. Dodelan, prepričljiv in prebrisan film, kjer Tom Cruise končno doživi to, kar si je ves čas potihem želel njegov ego. Drži, Oblivion je egotrip Toma Cruisea, kjer uživajo tudi gledalci. Še posebej, ko pride do tistih minimalističnih prizorčkov v koči ob jezeru, kamor glavni junak pelje svojo Julijo (Olga Kurylenko), ki mu razkrije vse tisto, o čemer je sanjal. Velik film, pravzaprav. —Iztok



Mimo vseh nelogičnosti, zgodbovnih lukenj in nedoslednosti tokrat ne morem, žal. Močno so mi priskutile celotno izkušnjo in čeprav je končni vtis predvsem na rovaš sijajnih tehnikalij in všečne glasbe (Anthony Gonzalez, Joseph Trapanese, M83) prizanesljivo pozitiven ali vsaj nevtralen, filma nikakor ne morem šteti za kakorkoli izvirnega, prelomnega in med letošnjo žanrsko bero nadpovprečnega. Naj naštejem, kaj vse me je zmotilo; sledi torej velikanski  SPOILER  — naslednji odstavek vsekakor velja preskočiti, ako filma še ne poznaš. Seveda ni nujno, da so (ali še bodo) taiste stvari zbodle tudi tebe.

Ali se svet v razmeroma kratkih 60 letih zares spremeni v sterilno puščavo oz. ali ne bi črpanje vode iz morja (mimogrede: kam naj bi potem šla ta voda?) v tem primeru vplivalo na celoten svetovni ekosistem in ne bi mogle obstajati niti zelene oaze ob jezerih, še manj bujne soteske in spektakularni slapovi? Če se je svet uničil z jedrskim orožjem, ali ne bi bil zaradi vetrov in drugih naravnih dejavnikov nepovratno onesnažen celoten planet in ne samo nekatera območja? (Ki so seveda zgolj pretveza za odvračanje pozornosti, zato da se posamezni kloni na tleh ne bi srečali. Gre za to, da liki nikoli ne podvomijo o tem.) Zakaj je sploh potrebna zamudna in fizično zapletena prevara o preseljevanju človeštva na Titan in kloniranje neštetih tehničnih ekip "Jacka" in "Victorie"? (Saj vem: ker naj bi nevede delovala zoper odporniško gibanje. Ampak: ali ne bi bilo lažje pobiti vse ljudi na Zemlji, roboti pa bi opravili potrebno delo? So odporniki res taka grožnja vsemogočnim vesoljcem?) In zakaj naj bi se sploh iztekel čas službe tehničnih ekip: ker imajo kloni omejeno življenjsko dobo? Ali ne bi bilo bolj preprosto, če bi jih v tem primeru uničili in nadomestili z novimi kopijami? Jim dajejo lažno upanje zgolj za motivacijo pri delu? (Satira religije?) Če je tehnologija Nezemljanov tako napredna (in se pri dizajnu očitno zgleduje po sterilni estetiki elektronskih napravic pokojnega Steva Jobsa), zakaj niso zmožni ustvariti robotov, ki ne bi bili videti kot Zeroidsi iz lutkovne serije Terrahawks ter zahtevajo redni servis in nenehne popravke? Če so svetlobna leta naprednejši od Zemljanov in zmožni ustvarjanja česarkoli, kaj jim bo morska voda? Če je naloga lebdečih kovinskih krogel uničevanje zemeljskih odpornikov, zakaj so robotki tako slabo oboroženi in s šibkimi točkami lahka tarča? Jih njihovi ustvarjalci kljub očitnim pomanjkljivostim niso mogli izpopolniti? Ali odpornikom v 60 letih ni uspelo najti učinkovitega načina onesposabljanja robotov (čeprav so sposobni s pomočjo njihove energijske celice izdelati jedrsko bombo), razen smešno jalovega streljanja vanje? Kako je Beech vedel, kateri odlomek in iz katere knjige je bral Jack? (Njegova kubanka je po 60 letih v puščavi presenetljivo sveža; kot je tudi nenavadno mladosten nekdo, ki naj bi se "v času invazije ravno pridružil vojski".) Zakaj mu preprosto ne pove resnice oz. ga v prepovedano "območje radiacije" pošlje šele v primeru, da Jack temu ne bi verjel? Koščki Lune še vedno vztrajajo na istem mestu, četudi je razbiti Mesec porušil polje vzajemne gravitacije z Zemljo? Zakaj niso pri NASI že tedaj (pred 60 leti, torej 2077 — 60 = 2017) prestregli odvrženega dela Jackovega raketoplana Odyssey z reševalnimi kapsulami? Vesoljci imajo noro napredno tehnologijo, sposobni so klonirati ljudi ter iz njihovih odzivov nesnovno razbrati čustva in misli — pa vendar niso opazili, da je z Jackom v reševalni kapsuli prispel slepi potnik, tj. temnopolti starec namesto noseče ženske? (Zakaj je Jack tja potem vtaknil tudi Julio in kje je dobil drugo kapsulo?) Kako so odporniki sploh vedeli za reševalno kapsulo v odvrženem delu raketoplana ter jo z ustrezno kodo v signalu pritegnili na Zemljo? Zakaj so na to čakali 60 let? Ker ni bil noben drug Jackov klon dotlej dovolj dojemljiv za prestop na stran odpornikov? (Zakaj je potem št. 49 tako poseben? Saj je vendar samo ena od mnogih identičnih kopij. In ali ne bi spomini na ženo sčasoma oz. z vsako naslednjo kopijo čedalje bolj bledeli, namesto da so vedno močnejši?) Kako so lahko vesoljci ustvarili lik Sally, ki je bila tedaj koordinatorka vesoljske odprave na Zemlji? Ali vesoljska plovila v prihodnosti še vedno uporabljajo klasično črno skrinjico in kako se je ta slednjič znašla v reševalni kapsuli? Kje je preostalih "na tisoče" (ali pa vsaj drugih petdeset) "Jackov Harperjev"? Ali se v svetu vsenavzoče vrhunske tehnologije in velikih hitrosti, kjer so poleti na relaciji Zemlja—vesolje podobni sprehodu po parku, ne bi že kdaj prej srečali? Zakaj ima klon št. 49 spomine Jacka Harperja, ki so kot nove izkušnje nastali šele v času njegovega službovanja na Zemlji? Zakaj ni odpornikom preprosto povedal za svojo kolibo ob jezeru, če jim je zaupal? In kaj naj bi pomenil zaključek, v katerem se znova pojavi Jackov klon št. 52 kot ozaveščeni osrednji junak: da jih bo kmalu še več ali da je prav ta nekaj posebnega? (Mimogrede: kaj se je zgodilo z ostalimi "Jacki" in "Victoriami" po uničenju vesoljcev oz. v času, ko je Julijina hčerka dopolnila tri ali štiri leta, kolikor jih ima na koncu?) Ali klon lahko zaplodi otroka in ali je ta tudi sam klon? Če imajo res omejeno življenjsko dobo (in so jih vesoljci zato redno zamenjevali), ali ni vse skupaj nesmiselno?

60 years ago, Earth was attacked. We won the war, but they destroyed half the planet. Everyone's been evacuated. Nothing human remains. We're here for drone repair. We're the "mop-up crew".



Zgornja vprašanja so samo del vsega, kar (me) pri tem filmu ne prepriča in ne deluje. Oblivion je iz očitnih dobičkonosnih razlogov nastal samo zato, ker je videti kul — in ne zato, ker bi imel kaj zanimivega ali drugačnega za povedati. Poslužuje se dolgočasnih klišejev, z vratolomnimi akcijskimi vložki odvrača pozornost od pomanjkanja vsebine in njene trhlosti, s svojim independence-day-epilogom je v posmeh arhetipskim motivom umetne inteligence (beri: TET kot Kubrickov HAL) in je s svojo velikopoteznostjo neupravičeno pretenciozen. Mislim, da bo skladno z naslovom kmalu utonil v pozabo. (Raje si oglejte sijajni DiCillov Living in Oblivion iz leta 1995, ki razen podobnega naslova nima nobene zveze s tukaj opisanim, a je neskončno bolj zabaven.)

THE COMPANY MEN
Spet sem pri Benu Afflecku. (Tokrat pred kamero in ne za njo.)

So pretenciozni filmi, ki na butasto senzacionalističen način prikazujejo nesmiselne ali nepomembne (celo odkrito lažne) zgodbe izključno zato, da bi se njihovim hollywoodskim producentom povrnila mastna investicija. In so filmi, ki sicer idilično poenostavljeno ali namenoma formulaično (nemara tudi mestoma stereotipno) prinašajo stvarne fabule, za katerih stilizirano ali celo osladno podobo pa se vendarle skrivajo avtentična življenjska sporočila in še kako aktualni družbenokritični komentarji.



Tak film je celovečerni prvenec priznanega televizijskega scenarista, producenta in režiserja Johna M. Wellsa (E.R., Third Watch, The West Wing) z naslovom Ameriške sanje oz. The Company Men, prvič prikazan na festivalu Sundance januarja 2010. (Istega leta je Wells dobil svojo zvezdo na aleji slavnih.) Nizkoproračunski projekt z zvezdniško zasedbo prinaša še en trpek opomin o zlaganosti zahodnjaške kapitalistične paradigme v luči novodobne svetovne gospodarske recesije. Ameriška ekonomija je v razsulu in transportno podjetje Jamesa Salingerja (Craig T. Nelson) je samo ena od mnogih korporacij, ki so prisiljene zmanjšati stroške in odpuščati svoje uslužbence. Med temi je tudi samozavestni japi Bobby (Ben Affleck) s hipoteko na hišo v predmestju, porschejem v garaži in čednim kompletom palic za golf. Ob nenadni izgubi varne in dobičkonosne službe se mu čez noč podre svet; nove zaposlitve ga kljub usposobljenosti ne čakajo za vsakim vogalom in vse kaže, da ponudba njegovega osornega svaka Jacka (Kevin Costner) za pomoč pri tesarskih opravilih ni tako zelo neumen predlog. Čedalje bolj obupani in pred neizprosnostjo dejstev ponižni Bobby sčasoma spoznava, da ima v resnici sijajno družino, iznajdljivo in prizemljeno ljubečo soprogo (Rosemarie DeWitt), ki mu vdano stoji ob strani, ter nove prijatelje, med katerimi vnovič odkriva nekatere pozabljene vrednote. Podpredsednik in soustanovitelj tvrdke Gene McClary (Tommy Lee Jones) nima te sreče ali pa jo je že zdavnaj zapravil med rjuhami s priležnico Sally Wilcox (Maria Bello) oz. vodjo kadrovske službe, ki nič ne pomišlja, ko mora svojemu bogatemu ljubimcu po ukazu samega predsednika uprave prav tako dostaviti obvestilo o odpovedi. V veliko večji finančni in osebni zagati se znajde njemu podrejeni vodja oddelka in dolgoletni priliznjenec Phil Woodward (Chris Cooper), ki si že zaradi starosti ne more obetati kakršnekoli spodobne nove službe. Stara znanca se lahko le spominjata časov, ko sta iz nekdanje ladjedelnice — kjer so pošteni možje med trdim delom še vedeli, kdo so in kaj počnejo, — pomagala ustvariti uspešno multinacionalko, katere bleščeče pročelje se je tem hitreje rušilo, kolikor večja je postajala; in ki je nekoč veljavna človeška načela prikladno zamenjala za neusmiljeno delničarsko logiko o pričakovanem dobičku.



Wellsova drama verjetno ne dosega učinkovitosti prispodobe o žalostni postmodernistični osamljenosti oz. kompenzaciji s (samo)slepljenjem z domnevno nenavezanostjo in etiki liberalne zahodnjaške paradigme leto prej posnetega Reitmanovega Up in the Air (2009); ali pa kot britev ostre kritike mešetarskega korporativizma ter metafore dvoličnih moralnih imperativov leto poznejšega Margin Call (2011). Sicer prepričljivim likom zmanjka nekaj globine in kompleksnosti interakcije, zgodbo pa pestijo nekatere dramaturške nedoslednosti ter za spoznanje preveč idealiziran pogled na travmatično problematiko brezposelnosti. Vendar sodim, da njegov namen ni bil karakterno seciranje protagonistov in mučno razgaljanje njihovih strahov (s čimer bi bili sicer bolj poistovetljivi); temveč kljub vsemu optimističen opomin o tem, da včasih prav osebne tragedije spodbudijo katarzičen vnovični zagon osnovnih načel, v katerem se človek zave, da je v življenju vendarle pomembno še kaj drugega razen stresne službe in (varljive) gmotne varnosti. Kdo se (vsaj) s tem ne bi strinjal?
2 KOMENT.
22. JUL. 2013

The Town (2010)
IMDb | YouTube | moj vtis: ●●●●●●○○○○

Ben Affleck je gotovo nadvse spodoben režiser; to je pokazal že v svojem odličnem celovečernem prvencu Gone Baby Gone (2007), posnetem po knjižni kriminalki Dennisa Lehana (Mystic River). A po drugi strani je tudi Michael Bay tehnično in vizualno spreten filmski ustvarjalec, tega nihče ne zanika; tisto, kar ga pesti, so kvečjemu njegove zgodbe in liki v njih, primerni za duševno izzvane osemletnike. Zato se čudim kritikom in globalnemu občestvu, ki so večino umotvorov izpod Affleckove taktirke odtlej sprejeli s kar največjo mero prizanesljivosti in jih kovali v nebo kot čisto cineastično zlato. Suverena režija (po mojem skromnem mnenju) privzeto še ne pomeni tudi celostno dobrega in trajnega filma; tisto, kar sam tozadevno visoko cenim, je namreč predvsem zgodba.



Scenarij Bena Afflecka, Petra Craiga ter Aarona Stockarda (prirejen po literarni predlogi romana Chucka Hogana Prince of Thieves) se mi baš ne zdi huronsko izviren, brez zamere. Pravzaprav težko razumem, kako malo recenzij omenja njegovo zdaleč najočitnejšo pomanjkljivost: da je namreč tematska in celo vsebinska kopija legendarnega Mannovega krimi-trilerja Vročina (1995) — ki se že sam zgleduje po marsikaterem lahkotnejšem heist predhodniku (tipa Point Break), med njimi nekaterimi tudi Mannovimi (Thief, serija Crime Story, L.A. Takedown). Opažam, da večine gledalcev ta vidik ni zelo motil; mene je pak zbodel, sorči, saj njegovi prizori in kadri, ki povečini presegajo običajne tarantinovske poklone ter interne sarkazme (Reservoir Dogs), delujejo kot prežvečeni stereotipi in že videni, standardni motivi. Profesionalna skupina prekaljenih in brezhibno organiziranih zlikovcev; vnaprej pripravljene, ambiciozne tatvine po naročilu; nevarna hoja po robu zakona in družbe; relativnost legalnega in subjektivnost meril za presojo zakonitosti; vprašljive in kriminalnim akterjem slične metode varuhov zakona ter njihovo izsiljevanje ene/ga od vpletenih, da bi izdal/a preostale; arhetipski "zadnji podvig pred upokojitvijo", ki se kajpak izjalovi; težaven disident v skupini, ki "nikakor ne more nazaj v ječo" in bo raje tvegal smrt v toči policijskih krogel; zapeljiva fatalka, ki junaka vsaj začasno odvrne od zločinskih pohodov; avtomobilski pregoni po ulicah velemesta in hitrostrelski obračuni sredi belega dne; tehtanje gole človečnosti in preizkušnja dolgoletnega prijateljstva na rovaš izkupička; nezmožnost izhoda iz začaranega kroga pričakovanj ter načina življenja kriminalnega podzemlja — ustavite me, ko bo kaj, česar še nismo videli.



Kakorkoli: tisto, kar film rešuje, so (razen dinamične dramaturgije in napetega dogajanja) predvsem všečno prepričljive igralske predstave in razmeroma avtentičen, surov prikaz razmerij med zločinskimi liki. Izkaže se vselej zanimivi Jeremy Renner (nominacija za oskarja), tudi sam Affleck sploh ni tako napačen in Rebecca Hall (Vicky Cristina Barcelona) je osvežujoče nevsiljivo čedna; omeniti gre še veterana Peta Postlethwaita (In the Name of the Father, The Usual Suspects) v njegovi predzadnji vlogi (januarja 2011 je umrl za rakom) in enako prepričljivega Chrisa Cooperja v manjši stranski vlogi. Vezi med protagonisti, njihove relacije in stvarna interakcija so tisto, kar film privzdigne nekoliko nad povprečje sodobnih heist kriminalk — kljub oportunistično nedorečenemu in za moj okus vendarle preveč pozitivnemu, (nerealno) idealističnemu epilogu.
2 KOMENT.
19. JUL. 2013

World War Z (2013)
IMDb | YouTube | moj vtis: ●●●●○○○○○○

Po priljubljenem apokaliptičnem romanu World War Z ameriškega pisca grozljivk Maxa Brooksa je Matthew Michael Carnahan (The Kingdom, Lions for Lambs, State of Play) priredil scenarij za istoimenski film pod režijsko taktirko Marca Forsterja (Monster's Ball, Stranger Than Fiction, The Kite Runner), ki ima s svojo razmeroma kompleksno zastavljeno knjižno predlogo bolj ali manj eno samo stično točko: naslov. Avtorske pravice za filmsko adaptacijo je produkcijska tvrdka Brada Pitta Plan B Entertainment ob mastnem lobiranju distributerja Paramount Pictures za kar šestmestno vsoto izpred nosu speljala podjetju Leonarda DiCapria Appian Way Productions; v produkcijo akcijskega zombi-apokalip-trilerja (snemali so pretežno na stari celini, od Škotske do Malte) so potem zmetali skoraj 200 milijonov zelencev in v slinasto promocijo pozneje vložili še pol toliko. Kot da niso bile dovolj nenehne spremembe scenarija in vsebinski posegi šefa projekta Brada Pitta, so po odločitvi o drugačnem zaključku (z novim scenarijem Drewa Goddarda) dobršen del filma v fazi postprodukcije posneli še enkrat (prvotnega snemalca Roberta Richardsona, ki je medtem prevzel vajeti direktorja fotografije pri Djangu brez okovov, je najprej nadomestil Newton Thomas Sigel, naknadne posnetke pa je naredil Ben Seresin, kar se je razen nedosledne vizualne podobe končalo še s sporom glede avtorstva) in mu namenili spravljivo oportunističen, sladkorno optimističen, sirast epilog o upanju in veri v boljšo prihodnost. Tematska zasnova in produkcija tega finančno razkošnega razbijalca blokov bi bili težko bolj zmedeni, nejasni, brez vsakršne vizije in sporočilnosti ter z bolj razvodenelim konceptom, usmerjenim izključno v dobiček. Slednji sicer ni povsem izostal (čemur se razen prizanesljive ocene večine kritikov ne morem dovolj načuditi). Kar pa zadeva vse drugo: polomija.
Ni me drajval, pa številne predelave scenarija, nasnemavanja in premontiranja so me skrbela. Če sem iskren, dolgo časa niti nisem vedel, da bo šlo za invazijo zombijev, no ja, z virusom okuženih divjakov, ampak za še en film o nezemljanih, ki bodo hoteli sesuti naš planet. [...] Je film, ki gledalca ujame že v prvem prizoru in ga ne spusti do konca ter ga trese, straši in navdušuje skozi vse izvrstne sekvence, ki si sledijo kot po tekočem traku. Če rečem, da je World War Z resen kandidat za enega najboljših filmov leta, seveda ne zgrešim kaj dosti. —Iztok

Akcijska drama Svetovna vojna Z je ponesrečeno visokoleteča mešanica seksi-trendovske stripovske gonje Milice Jovović v zombijevski franšizi Resident Evil ter globalistične jeremijade neranljivega über-špijona Jasona Bournea, ki ga terenske dejavnosti v bitki s časom pehajo po vsem svetu (zanimivo, da filmski junaki ne poznajo jet-laga in še katerega nelagodnega simptoma), ki bi jo nekdo posnel z pretenciozno resnobnim podtonom. Bradd Pitt se v osrednji vlogi trudi obenem prikazati prepričljiv lik ljubečega družinskega očeta, posebej iznajdljivega 'nič-me-ne-more-ustaviti' (nekdanjega) preiskovalca OZN ter avtentično mesijansko-akcijsko figurico — in mu spodleti pri vsem naštetem. Gospod Jolie je kajpak že večkrat dokazal, da je spodoben igralec (Se7en, Twelve Monkeys, Fight Club, Snatch, The Curious Case of Benjamin Button, The Tree of Life) in ironično je prav to, da bi bil film brez njega še bolj sterilen in nezanimiv. Če od pravoverne zombijade kdo pričakuje eksplicitno visceralno zabavo (ki je tukaj ni, kot tudi skoraj nobene krvi, sicer bi bila cenzorska oznaka blagajniško neugodna) in neprepričljivo plastične CGI prizore gomazenja nemrtvega človeškega mrčesa, potem mu — primerno njegovemu umskemu potencialu in pričakovanjem — svetujem pronicljivo razglabljanje katerega drugega recenzista™ in ogled akcijskih popkornovskih umotvorov, ki prvotno družbenokritično premiso zombijevskega ata Georgea A. Romera izrabljajo zgolj za polnjenje blagajn. Film ne prinaša niti sijajne prispodobe o brezumnem črednem nagonu in metafore o kulturno-rasni nestrpnosti Noči živih mrtvecev (1968), niti opomina o samouničevalnosti potrošništva in dvoličnosti kapitalističnega kanibalizma Zore živih mrtvecev (1978) in niti fantastične Boyleove satire o šovinistični izprijenosti in nečlovečnosti sodobne družbe 28 dni pozneje (2002). Kar dobimo tokrat, je generično reševanje civilizacije s strani dolgolasega Brada Pitta, zanikrno karakterizacijo in neartikulirane like, nesmiseln družbeni in psihosocialni kontekst, smešno nekonsistentno zgodbo, linearno in predvidljivo dramaturgijo ter formulaično žanrsko zasnovo, ki smo jo videli že neštetokrat. Svet preplavi zombi-virus, junak pa slednjič najde recept za cepivo in reši dan. Vége. (Menda je v pripravi že sequel oz. načrt za trilogijo.) Ali film sploh ponudi karkoli novega, vznemirljivega, nepričakovanega in drugačnega? Nič takega nisem opazil, vsaj v uradni različici za kinodvorane ne. Lahko pa se seveda tudi motim.
4 KOMENT.
16. JUL. 2013

Inbred (2011)
IMDb | YouTube | moj vtis: ●●●●●○○○○○

Te dni se spet odvija Grossmannov festival fantastičnega filma in vina v Ljutomeru, tokrat deveti po vrsti. Lanskoletnega (na njem so prikazali okoli 35 celovečernih in 40 kratkih filmov) je med drugim zaznamoval entuziastični britanski režiser Alex Chandon, ki je za svoj težko pričakovani umotvor Izrojeni slednjič prejel nagrado hudi maček. (Delil si jo je s Špancem Balagueróm za njegov sijajni Mientras duermes, po izboru žirije v sestavi Slobodan Šijan, Phillip Bergson in Christian Hallman.) Nedvomno gre za inovativnega in tehnično spretnega filmskega ustvarjalca, ki težko prikrije poznavanje žanrskih "pravil" ter ljubiteljski odnos do svojih zgodb.



Po scenariju samega Chandona in njegovega sodelavca Paula Shrimptona posneta pripoved spremlja skupino težavnih mladostnikov iz nekega londonskega popravnega doma, ki se konec tedna v spremstvu dveh socialnih delavcev lotevajo koristnih javnih del na slikovitem angleškem podeželju — natančneje, v zagonetnem anusu oddaljene severne zgodovinske grofije Yorkshire oz. v skrivnostni (namišljeni) vasici Mortlake, katere prebivalci slovijo po tem, da se radi držijo zase. (Trivia: večinoma posneto v kraju Thirsk v severnem Yorkshiru, domačem kraju scenarista Shrimptona.) Ne mine dolgo, ko se dejansko zgodi prvi incident med delinkventnimi mestnimi objestneži in nedoumljivo čudaškimi staroselci. Slednji se prišlekom sprva kažejo kot gostoljubni posebneži in od razvitega okolja izolirani, pomilovanja vredni kmetavzarji, a kaj kmalu v vsej sočnosti izbruhnejo njihova izprijena nagnjenja do razteleševalskih umetniških inštalacij in bizarnih cirkuških predstav ter prirojena ljubezen do krvavega lova na urbano divjad.

Po vrsti drugi Chandonov celovečerec je nedvomno tiste sorte, ki so z internimi žanrskimi referencami in s svojo poudarjeno groteskno podobo namenjeni (skoraj izključno) ljubiteljskemu občinstvu. Chandon se poigrava predvsem s stereotipi psihosocialne percepcije in družbeno-kulturnimi predsodki, tako značilnimi za razredni ustroj tradicionalistično zadrgnjene britanske družbe. Brutalno nasilje in naravnost ostudna (ter s solidnimi posebnimi učinki razmeroma prepričljiva) dekonstrukcija teles tako nista samo v službi običajne slasher fantazmagorije — ki se z arhetipskimi motivi izrojenih domačinov (kot kritično nasprotje civilizacijski omiki in svetohlinskim institucijam) seveda poklanja klasikam od kultnega Deliverance (1972) in The Texas Chain Saw Massacre (1974) do legendarnega The Hills Have Eyes (1977), obenem pa se z izrazitim socialnim kontekstom tematsko približuje novemu (evropskemu) valu srhljivih grotesk tipa Calvaire (2004), Frontiere(s) (2007) ali Eden Lake (2008), — temveč s sprevrženo črnohumorno zabavljaško pretiranostjo delujeta tudi kot ironično ogledalo same novodobne filmske industrije. A če je res tako, potem njegova najočitnejša vrlina (tj. eksplicitna neposrednost) deluje tudi kot dramaturška pomanjkljivost, saj navzlic šokantni vizualnosti pripovedno komajda prinaša kaj takega, česar ne bi že (kdaj prej ali v podobni obliki) doživeli in videli. Kljub solidni produkcijski vrednosti in spodobnim igralskim nastopom (huronsko zabaven je Seamus O'Neill kot gospodovalni starešina vaške skupnosti Jim) je tako njegova satirična podoba mestoma nedosledna (ker skuša biti obenem drama in krvava burleska), dialogi so večkrat neumestni in odzivi stereotipno prikazanih likov dokaj predvidljivi, s predolgim zgodbovnim nastavkom oz. uvodom pa se očitno jemlje preresno, saj nazadnje (brez širše sporočilno zaokroženega epiloga) izzveni v povsem drugačnih tonih. Razen največjim privržencem (ki jim lahko film brez slabe vesti vendarle priporočim) se zato Chandonov eksces žal kaže kot še ena cinična mesoreznica z nejasno in komaj zaznavno razbremenjujočo komično podlago.
5 KOMENT.
13. JUL. 2013

Knowing (2009)
IMDb | YouTube | moj vtis: ●●●●●○○○○○

Nicolas Cage, nečak slavnega Francisa Forda Coppole, kot igralec premore osupljivo izrazno paleto in neverjeten emotivni razpon. Približno 95 % svojega časa na platnu prikazuje dodelan, v mnogih letih izpopolnjen glumaški izraz: [1] zaskrbljeno-otožno-utrujeni katatonično-plastični ksiht. Poznamo ga iz mnogih uspešnic kot The Wicker Man (2006, rimejk), Next (2007), Ghost Rider (2007), National Treasure: Book of Secrets (2007), Bangkok Dangerous (2008) in drugih. Ob posebnih priložnostih in izjemnih primerih pri 5 % nastopov pa Niko nadgradi mimiko v glumaški hyper-drive mode, tj. svoj drugi izrazni način: [2] srepo psihotično bolščanje. Oba modusa sta ga proslavila kot eno manj gledljivih akcijskih figuric in bolj brezizraznih bukovih polen med tistimi, ki so prejeli oskarja za glavno moško vlogo (Leaving Las Vegas, 1995), še eno nominacijo zanj (Adaptation, 2002) in kopico uglednih filmskih odličij.



Tako je Cagavi Nikolaj s svojo glumaško nespretnostjo eden od poglavitnih razlogov, da me (znanstveno)fantastična drama režiserja Alexa Proyasa ni ravno huronsko navdušila. Kar je škoda, saj njegovega Vrana (1994) — pa ne zgolj zaradi odmevne smrti Brandona Leeja — štejem za enega bolj kultnih tovrstnih izdelkov iz devetdesetih, navdušen sem bil nad njegovo temačno gotsko-biomehansko sci-fi alegorijo Dark City (1998) in celo ob bistveno bolj akcijsko-popkornovskem projektu I, Robot (2004) sem se v resnici solidno zabaval. Medtem ko je tukaj opisana katastrof(ščin)a o zakonih determinizma in numeroloških naključjih oz. vsemogočnih vesoljcih in koncu sveta videti bolj kot groteskna reklama za izkrivljeno scientološko teorijo. Pretežno po zaslugi neumnega scenarija pisca Ryna Douglasa Pearsona (ter soavtorjev Juliet Snowden in Stiles White), ki baš ne dela usluge razumevanju ali vsaj sprejemanju fizikalnih zakonitosti in vzročno-posledičnih povezav ter zdravorazumski logiki obnašanja protagonistov. Stranski učinek pomanjkljive karakterizacije, trhle glumaške predstave in prežvečeno slaboumnih dialogov je tudi ta, da gledalcu prav milo dol visi za vsakogar v tem filmu, vključno z otroškimi liki. Dodajmo še neupravičeno in pretirano rabo vizualizacije (vključno s slovitim prizorom letalske nesreče, posnetim v enem samem kadru) ter patetični približek bližnjih srečanj tretje vrste v epilogu, pa dobimo nič več kot še eno generično sci-fi akcijado, kjer Niko-kao-Kletka rešuje dan (namig: tokrat mu ne uspe).
Izjemno zanimiva in z vrhunskimi posebnimi efekti opremljena zgodba, ki jo je režiral avtor kultnega in vizionarskega Vrana, steče čudovito, prepričljivo in praktično brez napake. Seveda z izjemo izredno slabe in dolgočasen igralske kreacije Nicolasa Cagea, ki igra tako kot Mark Wahlberg v The Happening. Kot da ne bi reševal sveta, kot da bi šel na sprehod v Logarsko dolino in lovit metulje. —Iztok



Še enkrat: škoda. Temačna kamera Alexa Proyasa in fotografa Simona Duggana se (mi) zdi dobra vizualna podlaga za tovrstno pripoved, nekoliko preveč očiten CGI (denimo pri nesreči v podzemni železnici) morda tudi ne bi bil tako moteč in celo butasto zgodbo s stereotipno interakcijo bi se dalo preživeti, ako bi vsaj liki prikazali malce več človeškosti, prepričljivosti, spontanosti in avtentičnosti. Z bolj verodostojnimi scenarističnimi relacijami in s stvarnejšim družbenim in psihosocialnim dramaturškim nastavkom bi Proyasu lahko uspela navdihnjena zgodba o moči upanja ter ganljiva prispodoba o arhetipski dilemi stvarjenja; njegove verske aluzije (smisel obstoja ter pomen religije, duhovno in tehnološko razviti Nezemljani kot angeli, svetopisemsko drevo življenja ter mlada "Adam" in "Eva" v novem svetu) bi dobile nadvse spodbudno razumsko (morda celo osvežujoče kontroverzno) podlago, film pa bi slednjič izzvenel v žlahtnih m-night-shyamalanovskih tonih posrečenega zasuka konteksta. Tako pa kar dveurna jeremijada ostane v (kratkem) spominu zgolj kot še ena klišejska in sporočilno razvodenela Pi-sreča-Deep-Impact-metafora o "koncu sveta".

SOME KIND OF MONSTER

Nisem eden tistih, ki svoje (glasbene ali filmske) idole kujejo v nebo, jih poveličujejo in malikujejo njih (nad)sposobnosti ter jim pišejo ganljiva ljubezenska pisma na blogu. To počnejo emo najstnice in/ali skromnejši blogerski umi — skladno s svojim prepričanjem, da ni "pravi ljubitelj" določenega glasbenika nihče, ki na izust ne ve, kdaj je njegov idol tistega jutra šel na potrebo, kakšne povprečne trdote je bil njegov proizvod in kakšen barvni motiv ima natisnjen na spodnjicah. Prav nasprotno: do glasbe, ki mi je všeč, skušam biti (še bolj) kritičen. To sicer ne prinaša privzeto tudi objektivnosti, ampak kaj hočemo. I'm only human, so svoje čase prepevali Človeška liga. In seveda, sem otrok osemdesetih. To pomeni, da sem še pred ameriškimi Kovinarji (ki so v naših krajih pogosteje zadoneli šele konec osemdesetih, marsikdo jim je prisluhnil šele z Nothing Else Matters) poslušal angleške novovalovske Železodevičnike, ki so med drugim (ter tako kot še marsikdo) razbijali in vreščali tudi na podlagi glasbene zapuščine svojih slavnih rojakov, Bogov metala. Ob tem so približno tedaj mojo pozornost pritegnili in pulz višali še neki drugi Evropejci, prisegajoč na trde in hitre ritme ter jekleno hladne kitarske prijeme in obujajoč starodavne mite, posebej na Noč čarovnic. Takole, naštel sem svoje omiljene štiri jezdece apokalipse — torej Metallica, Iron Maiden, Judas Priest in Helloween, — ne nujno v tem preferenčnem vrstnem redu ali sploh s kakšno posebno hierarhijo. Poslušam jih še danes. (Jasno, da mi bobniče trese tudi še kaj drugega in prijaznejšega.)

Prvič, ker ne obstaja glasba, ki bi bila bolj prvinsko nagovarjajoča, odkrito libidinalna in emotivno neposrednejša od rokenrola (o čemer je nekoč pisala Es-y-mona Arr, priporočam); drugič, ker imam rad besedila, ki so arhetipsko-simbolno pomenljiva, (družbeno)kritična ali katarzično izpovedna (pa ne trdim, da so vsa taka, in tudi ne, da pri drugih zvrsteh tega ni); tretjič, ker tako kot večina glasbenih privržencev ostajam organsko (nemara nezavedno) zvest zvrsti, s katero sem preživljal najstniška in adolescentna leta.



Vem, da ima marsikdo težkometalno glasbo za infantilno prispodobo prehodne dobe uporništva (ki naj bi jo posameznik prej ali slej "prerastel" in odtlej prisegal le še na jazz ali Modrijane in Jana Plestenjaka, or something) in je ne šteje ravno med hvalevredne umetniške zvrsti. Običajno so to tisti, ki je nikoli niso zares slišali oz. privzeto ter s predsodki obremenjeni zavračajo težje zvoke.

Nič hudega. Skratka, o skupini Metallica faktografsko bolj ali manj vem zgolj tisto in toliko kot vsak njihov povprečen poslušalec: zgodovinski spor z zapitim in domnevno nasilnim Mustaineom (ki je pozneje ustanovil svojo skupino Megadeth), smrt basista Cliffa Burtona v avtobusni nesreči na turneji, pridružitev novega basista Jasona Newsteda in razdor z njim po 15 letih sodelovanja, Hetfieldova ognjena nesreča s pirotehniko na kanadskem stadionu in njegove težave z alkoholom, tozadevne večne Ulrichove frustracije, take reči pač. Če sem čisto odkrit, me zasebno življenje rokerjev niti ne zanima bolj kot do te mere, da lahko vzročno razumem kakšne vsebinske ali slogovne spremembe in vpliv na njihovo glasbo. Vrednotim jih zgolj po končnem izdelku. In Metallica po mojem skromnem mnenju ni najslavnejša težkometalna zasedba vseh časov zgolj zaradi (samo)promocije ali srečnih piarovskih naključij ali zloglasne tožbe Napsterja in podobnih senzacionalizmov. So predvsem nadarjeni, vrhunski glasbeniki, pikolovski perfekcionisti (a ne, James?), stoodstotno predani svoji obrti in panogi ter neumorni garači, ki jim slava in uspeh (tako kot še marsikomu, seveda) nista bila kar podarjena. S tem se bo zlahka strinjal tudi kdo, ki mu sicer ta zvrst sploh ni všeč in je ne posluša.



Hey it's Lars from Metallica. I'm about to stick 50 grand up your ass. —One dollar at a time.

Kakorkoli: dokumentarec Joeja Berlingerja in Brucea Sinofskyja s kamero beleži delo in občutke Kovinarjev v letih 2001—2003 po Newsteadovem odhodu iz skupine oz. med snemanjem novega albuma St. Anger (za bas kitaro je začasno prijel kar njihov producent Bob Rock). Namesto svojega običajnega studia so se v upanju na boljšo ustvarjalnost in tesnejše stike preselili v skladiščne prostore opuščene vojaške baze Presidio v San Franciscu. Skupina v tistem času najame tudi posebnega osebnostnega svetovalca (sicer psihoterapevta športnih ekip), da bi jim pomagal prebroditi težavno obdobje, vendar tleča napetost med Hetfieldom in Ulrichom narašča do točke preloma v bitki egov, ko James jezno odvihra iz sobe in naslednjih devet mesecev preživi na zdravljenju odvisnosti od alkohola. Medtem se Kirk in Lars sprašujeta, ali ta kriza nemara pomeni celo konec zasedbe, in kislo razglabljata o lastnih pogledih na skupno dolgoletno pot. Hetfield se slednjič vrne nekoliko spremenjen — malce bolj skuliran, vendar tudi bolj zatežen — in očitno je, da proces celjenja skupine še ni povsem zaključen. Vendarle pa jim uspe na drugi lokaciji dokončati album (videospot za istoimensko skladbo je posnet med jetniki v zloglasni kaznilnici San Quentin) in St. Anger postane kljub mlačnemu sprejemu in mešanim prvim vtisom nekako prelomen: prvi album po Gospodarju lutk brez basista Newsteda (nadomestil ga je novi stalni član zasedbe Robert Trujillo, mehiško-vikinški goloprsti virtuoz na petih strunah), poznejši osvajalec glasbenih lestvic v tridesetih državah in dvakrat platinast. Naslovna skladba je leta 2004 prejela emmyja v kategoriji Best Metal Performance — ki so jo pri Metallici pravzaprav tudi krstili, saj so kot prva glasbena skupina leta 1990 prejeli to odličje za svojo sijajno rokovsko balado One. Globok poklon Kovinarjem.
23 KOMENT.
9. JUL. 2013

Gospodar(ica) lutk
Oh baby, I'm pulling your strings,
twisting your mind and smashing your dreams.

Master, master, where's the dreams that I've been after?
Master, master, you promised only lies (and taxes) ...
5 KOMENT.
8. JUL. 2013

Bullet to the Head (2012)
IMDb | YouTube | moj vtis: ●●●●●○○○○○

Slavni kalifornijski filmski veteran Walter Hill je producent, scenarist in režiser takih nesmrtnih žanrskih kultov (za pretežno moško publiko) kot The Driver (1978), The Warriors (1979), Southern Comfort (1981), 48 Hrs. (1982), Red Heat (1988) in drugih; razen tega je bil tudi soavtor scenarijev za celotno sci-fi franšizo Osmi potnik, bil je reden sodelavec bratov Scott (med drugim producent Ridleyjevega Prometeja) in je svoj ustvarjalni lonček pristavil še k nebroju drugih, vsega spoštovanja in zgodovinskega čaščenja vrednih projektov. Avtor sodobnih divjezahodnih obračunov ter arhetipskih likov modernih kavbojev in odpadnikov, ki v surovem, brezkompromisnem svetu govorijo predvsem z orožjem in dejanji.

Kajpak je bil režiser edini razlog, da sem si ogledal akcijsko kriminalko z ostarelim Sylvestrom Gardenziom Stalloneom, ki očitno doživlja še tretjo testosteronsko krizo poznih let in mora s kvazi-homage akcijskimi skrpucali tipa The Expendables (2010) vztrajno dokazovati, kako mu pri 67-ih še vedno stoji. Pa ne tako suvereno kot njegov večni hollywoodski tekmec Švarci, ki je z dobršno mero (samo)ironije vselej znal izraziti zabavno distanco do svojih likov in s tem prikazati domiselno (samo)parodijo; temveč tako, da se z znamenito katatonično-ustnično prezenco jemlje smrtno resno.



(Če je Sly podoben nekomu, ki mu nikakor ne uspe dobro povedati duhovitega vica, potem Ah-noldu tega sploh ni treba, saj je že sam posrečen vic.) Ne občuj s Silvotom! On je ultimativni slaboritnik! Silvo te bo nabrcal v mehko meso!

Stallone je kljub steroidni muskulaturi (ali prav zato) bolj kot ne patetičen starček in v posmeh samemu sebi, a se tega očitno (in še vedno) ne zaveda. Obenem je kot pregovorno leseni glumač tudi najšibkejša točka — žal ne edina — najnovejšega umotvora Walterja Hilla, ki (me) je ob dokaj stvarnih pričakovanjih slednjič pošteno razočaral. Se je stari maček cineastično izpel, postaral ali zgolj podlegel zakonu modre kuverte? Bilo bi namreč vseeno, če bi bil režiser tega filma kdorkoli drug (recimo Wayne Kramer, kakor je bilo sprva predvideno); dočim bi bilo verjetno veliko bolje, če bi v vseh osrednjih vlogah zaigrali popolnoma drugi igralci. Nabildani dolgolasi fotomodel Jason Momoa (oz. Conan Barbar iz leta 2011 ter Khal Drogo iz fantazijske Igre prestolov programa HBO) me recimo v vlogi grozečega antagonista prepriča približno toliko kot mednarodni ugled zunanje politike Kahla Ehjavca ali integriteta ministra Gregorja V. — skoraj tako kot Silvo Žrebec sam, ki očitno meni, da je za lik ostarelega hitmana pomembno dokazovati še vedno čvrsto mišičevje, barvite tetovaže (ki vsebinsko in likovno, mimogrede, nimajo nikakršne zveze z značilno simboliko pripadnosti kožnih motivov pravih figur iz kriminalnega sveta) in krepko pest s kratkimi klobasastimi prsti. (Hm, ali ni hitman nekdo, ki po naročilu ustreli svojo žrtev, ne pa prebuta ali z bradato klišejskimi dovtipi zdolgočasi do smrti?) In končni dvoboj — pazi to — s sekirami? Oh wow. Živele risanke! Če je zadevščina pri podobno brezmožganskem Marionu Cobrettiju delovala vsaj nekako v skladu z logiko osemdesetih (in s pripovedjo o fanatičnem morilskem kultu v tistem filmu), potem tokrat izzveni kot skrajno cenen, anti-walter-hillovski pečat trendovskega videospota, ki želi z neumestnim cineastičnim izlivom fascinirati manj brihtne dvanajstletnike.
Tista praba old school akcija, ki jiih dane dela samo še Sylvester Stallone, ki se tudi tokrat več kot zaveda, kako je treba igrati ostarelega plačanega morilca Jimmyja Boba, ki mu za vrat diha podivjani Jason Momoa (če mi najdete bolj seksi in kul tipa, vam bom čestital), ki dela za temnopoltega mafijca Morela (Adewale Akinnuoye-Agbaje). [...] Kul film, tudi na koncu, ko se z gasilskimi sekirami udarita Stallone in Momoa. Itak, če bi uporabila pištolo, ne bi imela kaj iskati v tem filmu. To ni preserancija, to je faking old school. —Iztok



Vse to bi se še dalo nekako prenesti, ako ne bi bila tudi zgodba (ki je resda priredba istoimenskega šundovskega stripa Du plomb dans la tête francoskega pisca Matza oz. Alexisa Nolenta in risarja Colina Wilsona, a je to smešen izgovor za infantilnost že tako enostavne filmske pripovedi, ki je tipičen rezultat posegov samega Sylvestra v scenarij) en sam razvlečen, prežvečen in predvidljiv stereotip. Partnerstvo po sili razmer med policistom (Sung Kang) in zločincem, osamljeno samurajsko življenje na robu, pokvarjeni varuhi zakona in podkupljeni politiki, ki kujejo dobiček z nepremičninskimi špekulacijami (kreh-City-Hall-kreh) ter vsemogočni "seksi" (wow, borilne veščine, pa to) silaki z bicepsi kot iz poljubne videoigre, ki prisegajo na čast in zakon fizične premoči. Zeh.

Film je doživel spektakularen finančni polom (najslabši blagajniški izkupiček prvega vikenda predvajanja Stalloneovih filmov v zadnjih 32 letih), s proračunom 55 milijonov jih je producentom za zdaj skupno povrnil štirikrat manj. Ouch. Ampak naslov je pa upravičen.
5 KOMENT.
5. JUL. 2013

Olympus Has Fallen (2013)
IMDb | YouTube | moj vtis: ●●●○○○○○○○

Oh wow, česa tako sirasto patetičnega pa že lep čas ne. Vzmemite solzavo ameriško domoljubje in Morgana Freemana iz katastrofščine Deep Impact, dodajte propagandno kvazi-vojaško taktiko in Aarona Eckharta iz vesoljščine Bitka za Los Angeles, vmešajte malce amerikaniziranega vsemogočnega Škota Gerarda Butlerja in potem vrzite vse skupaj v lonec Michaela Baya z željo, naj posname še bolj kičasto popkornovsko patriotsko seal-team-traparijo od patetičnega Alcatraza — pa boste dobili MTV-jevsko militaristično burlesko Padec Olimpa. (Kar naj bi bilo kodno sporočilo za prevzem Bele hiše s strani teroristov ali nekaj takega.) Le da je skrpucalo posnel Antoine Fuqua, ki mu je dodal ravno pravšnjo mero pretepalske dinamike in svinčenega nasilja (a brez vsakršne krvave eksplicitnosti, sicer bi dobiček zapečatila oznaka NC-17) in je po sijajnem Dnevu za trening očitno doživel možganski prolaps ali kaj, saj mu je komajda uspel še kakšen ogleda vreden film. (kreh-King-Arthur-kreh) Razlog je očiten. When money talks, the bullshit walks.
In Gerard Butler, joj, kako zelo mu paše ta vloga, Mike Banning, predsednikov (Aaron Eckhart) bodyguard in specialec, ki se znajde v Beli hiši, ki je postala bojno polje. Jp, Olympus Has Fallen je film o atentatu na Belo hišo, ki jo zasede zloglasni azijski terorist. Najprej iz zraka, potem pa še s pešadijo. Bela hiša ni bila še nikoli tako zelo na udaru, ameriški predsednik pa ni imel še nikoli tako tesnega stika s teroristi. [...] Fuqua je režiral zares dober film, s čustvi in frajerskimi dialogi nafilan akcijski triler spektakel, kjer je Gerard Butler rojen za glavno vlogo. Še posebej, ko dobi šanso, da glavnemu zlobnežu sikne: “You know what, why don’t you and I play a game of fuck off. You go first.” —Iztok



Sprašujem se, čemu (oh, čemu) nastajajo taki filmi; očitno namenjeni resnično najskromnejšim in/ali najstniškim umom. Ne le, da je zadeva kot dramaturški, pripovedni in zdravorazumsko-logični absurd kvečjemu v posmeh celo najbolj stereotipnim in cenenim hollywoodskim iztrebkom; temveč dobesedno žali domišljijo, bistroumnost in zmožnost doumevanja vsakogar, ki ni retardiran Američan z inteligenčnim količnikom pod lediščem in s patološkim nagnjenjem do poveličevanja čezlužniškega domoljubja. Hm, taki idioti pravzaprav še Američani niso. Za koga je bil potemtakem posnet film o napadu teroristične disidentske korejske skupine na Belo hišo, kjer pokončni škotski specialec reši dan in situacijo s talci, med katerimi je kajpak tudi prezident? Moja domneva: verjetno za enako občinstvo kot "kultni" Transformerji.
7 KOMENT.
3. JUL. 2013

Man of Steel (2013)
IMDb | YouTube | moj vtis: ●●●●●●●●○○

Motil sem se pri najmanj dveh stvareh: (a) kot zadrt star cinik sem že obupal nad tem, da me bo kateri velikopotezni poletni sci-fi akcijski blockbuster še kdaj iskreno navdušil (še s čim drugim kot le z zunanjo podobo, seveda); in (b) menil sem, da že iz golega hollywoodskega oportunizma ter v primežu visokih pričakovanj očitno nikomur več ne bo uspel zares dober vnovični zagon (ali rimejk ali karkoli že) katerekoli superjunaške franšize. Veseli me, da sem se v obeh primerih (in najbrž še kdaj) motil. (Če sem se.)

Težko pričakovani novi Superman režiserja Zacka Snyderja se mi zdi namreč zelo dober, nemara celo odličen — in (mi) dokazuje, da je vendarle mogoče streti začarani fast-food krog zamočvirjeno sladkorne kino-popkornovske plitvine in stripovskim privržencem (pa tudi drugim ljubiteljem dobre kinematografije) ponuditi filmski presežek. Še več: mirno lahko zatrdim (upoštevajoč subjektivnost lastnih meril in svojo naklonjenost do tega superjunaka, brez zamere), da je Jekleni mož verjetno najbolj posrečena novodobna superjunaška osvežitev (reboot) v zadnjih desetih letih — odkar so bili posodobitve in aktualizacije deležni Spider-Man, Batman, Hulk in po vrsti še nekateri drugi stripovski junaki. To kajpak ne pomeni, da je film brez napak; a pojdimo po vrsti.



Zgodba. Je zaokrožena, smiselna in logična; lepo zapolnjuje nekatere vsebinske vrzeli, ki v celovečercih o Supermožu pravzaprav nikoli niso bile zadovoljivo pojasnjene. Vsemogočni silak Clark Kent oz. Kal-El je v resnici antropomorfno vesoljsko bitje in prihaja z oddaljenega, uničenega planeta Kripton. (Kjer govorijo angleško, saj vem. Pustimo za zdaj nedoslednosti.) To dejstvo ne pogojuje le njegove fizične pojavnosti ter neverjetnih sposobnosti, ampak opredeljuje tudi smoter njegovih dejanj, določa način razmišljanja in je povod za njegovo večno razdvojenost med obema svetovoma — ki mu po drugi strani omogoča kozmično objektivnost in skorajda božansko sočutje do vsega živega, kakršnega ni zmožen noben Zemljan. Jekleni mož je v resnici veliko več kot le mesijanska ameriška ikona (kljub nezgrešljivo nostalgičnim poudarkom otroštva in odraščanja tega "poštenega podeželskega fanta" iz Smallvilla v Kansasu) in njegova moralna univerzalnost je prikazana dovolj prepričljivo — kljub nekaterim plehko domoljubnim odtenkom, ki ga v kakšnem trenutku tematsko približajo popkornovskim vesoljskim invazijam tipa Dan neodvisnosti (1996). Arhetipska pripoved o neznosnem bremenu in odgovornosti odrešitve človeštva je poistovetljivo čustvena in stvarna, vendar ni sterilno poenostavljena ali pretirano patetična in se (povečini) ne poslužuje obrabljenih stereotipov; obenem pa se spoštljivo pokloni legendarnemu Donnerjevemu Supermanu (1978) ter kljub modernizaciji nikoli ne prestopi pretanjene meje filmske začaranosti v pusto stilizirani "realizem", ki je pod Nolanovo taktirko recimo Batmana preobrazil v prehlajenega Jamesa Bonda z netopirjevo krinko.

Liki. So dobro karakterizirani, prepričljivi, poistovetljivi in nedoumljivo všečni; niso črnobeli in enoplastni, njihovi vzgibi so zapleteni ter njihova etika globlja od običajne sle po oblasti in dolgočasnih frustracij. Med njimi ni nikogar, ki bi bil prazna in klišejska akcijska figura, katere edini smoter obstoja je bodisi (junaška) smrt ali občasna komična razbremenitev bodisi premočrtna življenjska pot znotraj vnaprej predvidenega stripovskega univerzuma. Še najšibkejši vtis naredita osrednja junakinja Amy Adams (The Master) in vodja uredništva pri časniku Daily Planet Laurence Fishburne (ki me je skupaj z nekaterimi nezgrešljivimi bio-tehno-motivi, denimo plenilskimi tentakli ali genetskim inženiringom množičnega gojenja otrok, asociativno spomnil na slovito Matrico brata in sestre Wachowski), vendar se odrežeta nadvse spodobno in karakterno podpirata soigralce. Mladi Henry Cavill (Immortals) je v zahtevni glavni vlogi odličen (pohvala gre ustvarjalcem in producentom za izbiro tega razmeroma neuveljavljenega glumača), vselej prepričljivi Michael Shannon (Bug, Take Shelter) je v večplastni vlogi srhljivega antagonista pričakovano briljanten, Kevin Costner s svojo znano lagodno izraznostjo prikaže ganljivo očetovsko ljubezen do pastorka in celo nad nenavadno simpatetičnim, dostojanstvenim Raslom Kravom se tokrat — roko na srce — ne morem baš pritožiti. Premišljen casting, domiseln scenarij in otipljivo zasnovani liki so po mojem najbolj zaslužni za celostno navdušujoč izdelek, saj ga iz povprečja puhlih akcijskih toboganov nadgrajujejo v zgodbo o neomajni veri v človečnost, svarilo o subjektivnosti etike (celo, ko gre za preživetje rase) in pomenljivo prispodobo o premagovanju družbeno-civilizacijskih razlik.



Tehnologija in CGI. Še tako impozantni posebni učinki me sami po sebi (že dolgo) ne impresionirajo več; običajno so kot puhlo mašilo za odvračanje pozornosti retard manj zahtevnih najstniških umov (beri: Michael Bay) le še sami sebi namen. Tokrat me vsa eksplozivna pirotehnika in bliskovita dinamika ni pretirano motila, saj je (vsaj v nekaterih delih zgodbe) celo vsebinsko upravičena, prikaz neznane visoko razvite tehnologije in častitljive tehno-organske kriptonske civilizacije pa se mi zdi še po milijonu filmov o vesoljcih osvežujoče drugačen, fizikalno oprijemljiv in v okviru žanrskega zamika nejevere presenetljivo avtentičen — ob tem pa tudi pojasnjuje določena vprašanja o smislu dejanj protagonistov, ki se jim je celo izvirnik bolj ali manj izognil. (Govorim o mizansceni prizorov, scenografiji, kostumografiji in drugih ambientalnih elementih, ki niso docela pogojeni zgolj z razvojem snemalne tehnike in zmožnosti vizualizacije.) Očitno je, kako premišljen in utemeljen je bil scenaristični nastavek Davida Samuela Goyerja, ki se je z veliko mero smiselnosti in sporočilnosti posvetil celo najmanjšim podrobnostim. Če bi bili pikolovski, ki seveda lahko našli tudi nekatere nedoslednosti, a to najbrž velja za vsak film.

Običajni osumljenci. V produkcijskem smislu je po mojem skromnem mnenju filmu težko očitati karkoli bistvenega (domnevni proračun filma: 225 milijonov). Glasbena kulisa slavnega maestra Hansa Zimmerja je sijajna in se spretno izogne stereotipni orkestralni bombastičnosti osrednjega, hitro priučljivega in spevnega refrena, kljub temu pa mestoma zanimivo spominja na znano muzikalično podlago Johna Williamsa iz leta 1978. Kamera iranskega direktorja fotografije Amira Mokrija (Bad Boys II, Lord of War, Vantage Point, Fast & Furious, Transformers: Dark of the Moon) je fantastična ter kristalno razločno povzame celo najbolj kinetične prizore; zanesljiva montaža prekaljenega Davida Brennerja pa jih slednjič povezuje v naravno fluidno celoto, kjer takorekoč ni nobenega odvečnega kadra. In nazadnje, režija zdaj že izkušenega stripovskega navdušenca Zacka Snyderja (ki je najboljši, ko ne snema po lastnem scenariju) je nadvse suverena, pri čemer je bržčas slutiti vpliv in ustvarjalni dotik producenta Christopherja Nolana.
Michael Shannon me kot zlobni general Zed ni povsem prepričal, pa tudi butasto se mi je zdelo, da je prav on edini Supermanov nasprotnik, kar pomeni, da sem pogrešal Lexa Luthorja, ki ga bom morda videl v drugem delu. Jp, Man of Steel je v bistvu sestavljen iz prvih dveh Reeveovih Supermanov, prava nostalgija pa pride šele v zadnjem prizoru, ko v pisarno končno prikoraka z očali. —Iztok



Česa tehtnejšega in bolj argumentiranega pravzaprav ne znam povedati. (Razen, da mimogrede omenim nesmiselni zaključni prizor, ki je prav smešno zgrešen in za katerega se zdi, da je po pomoti zašel na montažno mizo; stereotipni epilog in končni stadij preobrazbe v nerodnega očalarja Clarka Kenta je tam seveda zgolj kot jasen namig o nadaljevanju franšize.) Prikaz prenovljenega Supermana me je po prvem Železnem možu pred petimi leti (predvsem po zaslugi karizmatičnega in zabavnega Robija Daunija mlajšega) vsaj enako navdušil in čeprav verjamem, da bi bilo mogoče iz njegove simbolne in moralne premise iztisniti še kaj, si ne domišljam, da je akcijski superjunaški mit sporočilno primerljiv s shakespearsko dramo ali starogrškim epom — zato si bom nazadnje dovolil vendarle nekoliko cinično pripombo, da je to verjetno največ, kar si lahko obetamo pri katerikoli stripovski zgodbi. (In s tem preusmerjam pozornost nazaj na Snyderjevo mojstrovino Watchmen, ki mu novi umotvor konceptualno približno enakovredno postavljam ob bok, kakšen pomenljiv vsebinski odtenek ali vizualna bravura gor ali dol.)

Pa veliko počitniških užitkov vsem!

MEN IN BLACK 3

Tretja inštalacija Mož v črnem je najuspešnejši del te franšize doslej (s proračunom krepkih 200 milijonov je več kot potrojil vložek) in ekonomsko zagotovilo za predvideno nadaljevanje stripovske zgodbe o posebnih agentih, ki s pomočjo zanimivih napravic Ameriko Zemljo branijo pred teroristi vesoljci. Po veljavnem občem konsenzu je tudi opazno boljši od prejšnjega sequela iz leta 2002 (z Laro Flynn Boyle) in ob prepričljivem nastopu vselej všečnega Josha Brolina kot mladega agenta K sploh sila zabaven; osebno pa menim, da si častno titulo "Bolj-posrečen-od-prejšnjega-dela" (kar tudi ni ravno dosežek stoletja) sicer zasluži, a ne bistveno več kot to.



Brolin je nedvomno odlična izbira za mlajšo inačico Tommyja Leeja Jonesa (dasiravno je po filmih kot istega leta posneti Looper to navaden trendovski oportunizem), Will Smith se solidno odreže s svojo standardno komično prezenco, Bill Hader kot Andy Warhol je hilarično smešen in tudi Jemaine Clement je za masko odurnega nezemeljskega zločinca Borisa "Živali" dobra izbira — a dober casting se tukaj bolj ali manj konča. Odlični Rip Torn se zgolj kot kameo lik pojavi na lastnem pogrebu, v vlogi nove šefinje MIB agentke O je dokaj zgrešena Emma Thompson (zato pa je boljša izbira njena mlajša verzija Alice Eve), David "Sledge Hammer" Rasche je tako omembe nevreden, da je malodane neopazen in pravzaprav je podobno mogoče reči tudi za Tommyja Leeja — ki postaja opazno prestar za tovrstne vloge. Ker je (zaradi finančnega uspeha, kajpak) predviden še četrti del, me namreč malce skrbi, da bo dedek Jones medtem umrl ali vsaj zbolel ali kaj takega.
Men in Black 3, ki ga je Will Smith posnel po štiriletni Barry Sonnenfeld pa po šestletni pavzi, je zelo dobra znanstveno fantastična komedija. Je veliko boljši od drugega dela, kjer je bil zares zabaven le Michael Jackson. —Iztok



Režija Barryja Sonnenfelda je zanesljiva, kamera Williama H. Popa (Scott Pilgrim vs. the World, franšiza The Matrix) kot vselej sijajna, glasba Dannyja Elfmana predvidljivo všečna in celotna produkcija na najvišji ravni. Zato pa scenarij Lowella Cunninghama (avtorja stripa) in Etana Cohena (ne Ethana Coena) težko označim za kakorkoli prelomnega, saj se sci-fi zgodba vnovič poslužuje podobno prežvečenega koncepta osrednjega lova na vesoljskega super-kriminalca, preverjenega recepta običajnih komičnih (samo)referenc in že videnega terminatorskega back-to-the-future časovnega paradoksa (kjer naj bi junak posegel v dogodke v preteklosti, zato da bi spremenil prihodnost). Seveda so s tem neizogibne tudi zevajoče dramaturške luknje, gromoglasne nedoslednosti in absurden propad fizikalne logike — a za popkornovske potrebe dopustniškega kratkočasenja in pri nizkih dandanašnjih merilih so Možje v črnem s splošno nepretencioznostjo tudi v tretje dovolj zabavni.
1 KOMENT.
24. JUN. 2013

Z možgani na »OFF«
Se vidimo ... kmalu.

0 KOMENT.
21. JUN. 2013

Side Effects (2013)
IMDb | YouTube | moj vtis: ●●●●●●●○○○

Časovna dimenzija se mi zdi pri vrednotenju filmov ne le dobrodošla, marveč že kar nujna. Sinoči sem bil po ogledu dotičnega Soderberghovega farmakotrilerja na moč navdušen, po prespani noči in premisleku pa je moj vtis precej bližje oceni, ki jo je že pred časom strnil kolega na blogu Filmski kotiček. Stranski učinki so nedvomno sila spodoben predstavnik žanra in še eden od nadvse uspelih podvigov slavnega ameriškega producenta in režiserja; vendarle pa kaže opozoriti tudi na nekatere temnejše lise, zaradi katerih ga težko povzdignem med njegove največje mojstrovine (Sex, Lies, and Videotape, Traffic, Erin Brockovich), temveč bi ga celostno postavil približno ob bok njegovi Kužni nevarnosti izpred dveh let — kljub nekoliko višji oceni kritikov in občinstva.

Soderbergh se s Stranskimi učinki spusti v raziskavo odvisnosti ameriške nacije od antidepresivov in sicer tako, da okoli hrbtenice zgodbe, ki jo sestavlja zgodba o usodi mlade pacientke, obloži zanimivo zgodbo o ameriškem zdravstvenem sistemu ujetem v okovje farmacevtskih gigantov, ki v boju za primat na tržišču ne izbirajo sredstev, za dosego zastavljenih ciljev. Ustvarjalcem uspe na kakovosten in razumljiv način orisati mehanizme, s katerimi te družbe izvajajo večnivojske kampanje, ki vključujejo finančno stimulacijo zdravnikov na mikro ravni (beri korupcija) in nekoliko zahtevnejše in praviloma bolj umazane dejavnosti na makro nivoju. —Goodfella

Da ne bi o filmih besedičil po vselej enakem receptu, bom začel pri igralski zasedbi. Soderbergh (tako kot večina režiserjev) namenja vloge nekaterim dolgoletnim sodelavcem ali igralcem iz svojih prejšnjih projektov; to pa ni vedno najbolj optimalno. Tokrat je bikovsko grajeni Channing Tatum (ki naj bi poosebljal ekonomista ali finančnika, obsojenega na zaporno kazen zaradi internih borznih špekulacij z vrednostnimi papirji) plod dokaj zgrešenega castinga, na primer. Celo za vedno odličnega Juda Lawa (Britanci pač znajo) nisem povsem prepričan o smotrnosti izbire, dasiravno se odreže več kot solidno in prepričljivo. Vsaj tako všečna je tudi njegova čedna rojakinja Catherine Zeta-Jones v vlogi manipulativne panožne tekmice in pokvarjene psihiatrinje; pravi biser pa se skriva v eterično skrivnostni Rooney Mara (The Girl with the Dragon Tattoo, The Social Network), ki je verjetno najbolj zaslužna za privlačnost in avtentičnost svojega lika. Žal pa se ta verodostojnost oz. slika realnosti manj odraža v zgodbi sicer izjemno inteligentnega scenarista Scotta Z. Burnsa (tudi pisca Kužne nevarnosti), saj se mi slednja zdi — kako bi rekel — preprosto preveč sterilna in brezhibna, malodane neživljenjska, stilizirana in moteče popolna. Morda je celo namenoma želel poudariti odtujenost in hladno nenavezanost med liki, a v tem primeru je karakterizacijska kombinacija, sicer bolj značilna za socialne drame, precej nenavadna za zvrst kriminalnega trilerja. Burnsove figure so namreč strogo preračunljive in sledijo premočrtni logiki, nobenih stranpota ne ubirajo in skorajda ne kažejo človeških slabosti; njihova dejanja so v službi učinka in enoplastne formulaičnosti dramaturgije. To jim po drugi strani jemlje pristnost in spontanost, kar pa spet ne pripomore niti k poistovetenju niti k širši družbenokritični plati in satiričnem podtonu izdelka (pri čemer je bil Contagion razmeroma bolj suveren). S tem pa tudi prispodoba o "stranskih učinkih" sodobne, hladnokrvno koristoljubne potrošniške paradigme ne dobi tako trdne substance, kot bi jo od Soderbergha (nemara upravičeno) pričakovali. Glumaške predstave so zanesljive, režija kot vselej odlična, preslikava v aktualno politično ter univerzalno psihosocialno podobo pa zahteva dobršno mero distance in celo prizanesljivega zamika nejevere.
5 KOMENT.
18. JUN. 2013

Warm Bodies (2013)
IMDb | YouTube | moj vtis: ●●●●●○○○○○

Na splošno ne maram preračunljivosti. Še manj so mi všeč filmi, katerih edini finančni motiv je tako kričeče očiten, da preglasi še tisto trohico sporočilnosti, ki jo premorejo. (Če jo.) Med temi so še posebej nadležni novodobni stilizirani in skrajno poenostavljeni (poldrugo uro ali več trajajoči) videospoti, polni čednih najstnic/kov in njihovih dolgih koprnečih pogledov, medlo neizrečenih obljub ter smrkave neuslišane ljubezni. Zamorci, lepo vas prosim. Saj veste, da govorim o infantilnih popkornovskih kvaziromancah tipa saga Somrak, kajne? Kot strasten filmoljub jim zamerim tudi dejstvo, da se je po njihovi zaslugi nekoč žlahtno pomenljivi žanr izpridil v trendovske žajfnice za butaste emo najstnice. (So pa zato njihove literarne avtorice svinjsko obogatele. A ne, Štefka Majerjeva?)



Kar je vampirščinam storila franšiza Twilight, potemtakem zdaj poskušajo Vroča telesa z zombiji — to sicer sijajno arhetipsko romerovsko prispodobo za človekov kanibalski čredni nagon, slepo kapitalistično potrošništvo in njegovo tragično samouničevalnost. Dotična filmska smer je od Noči živih mrtvecev uspešno raztezala žanrske meje in slogovno raznolikost, od krvavo simboličnih akcijskih dram (sijajni Boyleov 28 dni pozneje, ne pa tudi njegov popkornovski sequel) do huronsko zabavnih komičnih fars (duhoviti Shaun of the Dead, itak) in puhlih igričarsko-streljaško-pretepaških skrpucal za skromnejše ume (franšiza Resident Evil, aham). Načeloma ni s tem nič narobe, ako se ohranja vsaj sled prvotnih satiričnih osti in poudarek družbenokritičnega podtona; če tega ni več, potem to tudi ni zombijada, temveč nesmiselna maškarada.

Enako verjetna možnost je pa seveda ta, da sem jaz tečen star prdec, ki nima pojma, kaj je kul (po merilih današnje mladeži) in ki nima smisla za sodobne metažanrske priredbe knjižne ljubezenske metafore o nemrtvem stvoru Romeu in njegovi človeški Juliji.

Da primerjava s Somrakom ni povsem iz trte izvita, priča že izbira glavne igralke, za katero sem bil skoraj do konca prepričan, da vnovič gledam prikupno nevrotično Kristen Stewart. V resnici pa je to mlada avstralska igralka Teresa Palmer (The Grudge 2, The Sorcerer's Apprentice, I Am Number Four). Dekleti sta si tako neverjetno podobni, da bi šlo zlahka za dvojčici, ne samo običajni sestri. Kako oportunistično je zastavljena (komična) zombi-romanca, posneta po istoimenski knjigi mladega ameriškega pisca Isaaca Mariona, dokazuje tudi odsotnost kakršnekoli visceralnosti in gravža (najznačilnejšega elementa tega žanra) ter obupano prizadevanje po zabavni všečnosti, ki s plehkimi dovtipi in neduhovitimi gegi po metodi najmanjšega skupnega imenovalca z blagajniško ugodno oznako PG-13 jasno cilja na brezmožgansko najstniško publiko. (Film je samo do tega trenutka več kot potrojil vloženih 35 milijonov.)



Priznam, glasba je sijajna, fotografija prav tako, Nicholas Hoult (mulec iz Vse o fantu) je iskreno simpatičen ter se v svoji vlogi spodobno odreže in kemija med njima je dokaj prepričljiva — a vse drugo je bolj kot ne ridikulozno. Prazno akcijsko statiranje Johna Malkovicha (samo zato, da se lahko filmski plakat ponaša s slavnim imenom), absurdne scenaristične nedoslednosti in nelogičnosti (celo v okviru zamika nejevere oz. ob upoštevanju samoreferenčnih "pravil" žanra), neumni zapleti in prazni tek mnogih nepotrebnih prizorov, dolgočasni klišeji in stereotipne interakcije, celo podpovprečna CGI vizualizacija in animacija srhljive okostnjaške podvrste zombijev — vse to mu ne gre ravno šteti v prid. Ironično pa je, da mu kljub vsemu težko prisodim negativno oceno, saj z otipljivo nepretencioznostjo in s prozorno samoironičnostjo (kolikor je že plitva ter predvidljiva) — pa tudi z osrednjimi protagonisti — vendarle pusti nekako pozitiven, topel končni vtis o premagovanju razlik, strpnosti do (še tako nepredstavljive) drugačnosti in obujanju vsega človeškega v neki izgubljeni generaciji. A prav zato — in zavoljo (kljub posrečeni ideji) trpko nedorečene izvedbe — sem kvečjemu še bolj jezen, da ni vse tisto, kar bi z malce manj kompromisov lahko bil. Navsezadnje nam je mladi ameriški režiser Jonathan Levine postregel s takimi priboljški kot The Wackness (2008) ter 50/50 (2011), zato se mi ne zdi posebej hvalevredno, da je tokrat stopil ustvarjalni korak (ali dva) nazaj.
1 KOMENT.
15. JUN. 2013

The Call (2013)
IMDb | YouTube | moj vtis: ●●●●○○○○○○

Brad Anderson, režiser takih filmskih presežkov kot The Machinist (2004) ali vsaj solidnih predstavnikov žanra tipa Session 9 (2001), Transsiberian (2008) ter Vanishing on 7th Street (2010), je po zgodbi Richarda D'Ovidia (Exit Wounds, Thir13en Ghosts) posnel nekaj, čemur bi lahko rekli "generični triler s Halle B." A če to privzeto pomeni vsaj povprečnost, potem mu najbrž še tako ni mogoče reči; pač pa kvečjemu "eden slabših trilerjev s Halle B. zadnje čase." Saj ne, da čokoladna gazela ni že kdaj prej zaigrala v kakšnem manj posrečenem umotvoru (khm-Swordfish-khm), a vendarle ima za seboj tudi lepe igralske podvige (oskar za Monster's Ball). In ali obstaja oseba moškega spola, stara med 12 in 92 let, ki ji Halle Berry ni všeč? (Pa ne mislim zgolj na plakatu za čevlje Deichmann.)



Kakorkoli: Andersonu je tokrat (po moje) gromko spodletelo in glavni krivec je nadvse trhel scenarij. Zgodba o telefonistki s policijskega klicnega centra 911, ki se zaradi nekdanje poklicne napake pri posredovanju med ugrabitvijo mladoletnega dekleta (ki se je tedaj končala tragično) čuti dolžna odkupiti, ko čez nekaj mesecev isti psihopat vnovič napade, ima razmeroma dobro zasnovo in potencial. Zametek slednjega bi bilo mogoče uporabiti vsaj za enakomerno gradnjo napetosti in dramaturško avtentičnost; zorni kot operaterja klicnega centra je zanimiv vidik zgodbe, režiji pravzaprav ni mogoče očitati večjih spodrsljajev, produkcijska vrednost je očitna in tudi igralske predstave so zadovoljive. Zgodbovni nastavek odziva policije na ugrabitev je učinkovit in dinamika pregona všečna, celo prepričljiva. Vendar začne film približno po prvi polovici drseti v čedalje bolj moteče stereotipne zavoje in zoprno predvidljivost, vrstijo se klišeji kot obliž čez pripovedne luknje in številne nedoslednosti, nazadnje pa se sprevrže v smešno maščevalščino in izprdne cenen (kvazi)etični poduk, ki ne pusti drugega kot postan okus v ustih. Epilog je videti tako zgrešeno, kot bi sodil v drug film, kakšen Law Abiding Citizen (2009) ali kaj podobno ridikuloznega. Klic v sili izzveni v pozabo, še preden je konec odjavne špice. (Zanimivo pa je, da je bil blagajniško nadvse uspešen.)


8. JUN. 2013

Eraser (1996)
IMDb | YouTube | moj vtis: ●●●●●●○○○○

Gentlemen, keep your eyes open and your assholes puckered.

Tako kot marsikdo med Slovenci imam zanimiv hobi: delitev in predalčkanje. Filme slavnega štajersko-hollywoodskega politično angažiranega mišičnjaka recimo razvrščam na [A] tiste, kjer si v vlogi dežurnega bicepsa skorajda ni mogoče predstavljati koga drugega (Conan the Barbarian, The Terminator, Commando, Predator, Red Heat), [B] tiste, kjer bi bilo res bolje, če bi se namesto Ah-nolda smešil kdorkoli drug (Twins, Junior, Jingle All the Way, End of Days), ter [C] tiste, ki bi bili brez Švarcijeve zabavne samoparodičnosti (še) slabši (Last Action Hero, True Lies, The Expendables).



Nekam med spodnjo polovico slednjih prištevam tudi akcijski kriminalni triler režiserja Chucka Russella, ki je pred tem posnel rimejk istoimenske kultne srhljivke iz leta 1958 The Blob (1988) in obešenjaško komedijo The Mask (1994) z gumijastim Jimom Carreyjem. Umotvor z redkozobim avstrijskim gorostasom v glavni vlogi (prejšnja neuradna različica scenarista Tonyja Puryearja je menda predvidevala Bobbyja de Nira) je bil deležen celo oskarjevske nominacije za posebne učinke in zvok; čeprav zgodbovno, roko na srce, ne prinaša česa vznemirljivo revolucionarnega. Ker je bil scenarij nekajkrat spremenjen in sta si bila med produkcijo režiser Russell in producent Kopleson nenehno v laseh, se to pozna tudi pri končnem izdelku. John Kruger (Švarci) je zvezni agent pri programu za zaščito prič, specializiran za organizacijo njihovega "izginotja" v primeru ogroženosti s strani zločinskih kolovodij in mafijskih botrov na zatožni klopi. Ko za svojo najnovejšo varovanko in v mednarodno orožarsko afero vpleteno uslužbenko Lee (Vanessa Williams) briše vse sledi, še ne sluti, da so v kriminalne posle vpleteni tudi njegov neusmiljeni mentor in vodja zveznih šerifov (James Caan) ter nekateri vplivni ljudje s samega državnega političnega vrha.

Don't you ever get tired of babysitting scumbags? —Yeah, but in your case I'll make an exception.

Zgodba predstavlja nepretenciozno streljaško / pirotehnično / popkornovsko zabavo in zagotavlja solidno celovečerno kratkočasje, film s proračunom 100 milijonov pa je bil tudi blagajniško sila uspešen. A to dejstvo niti ni kakšne posebne omembe vredno; James Cann je kot vedno pristno strašljiv, Robert Pastorelli je s svojo stereotipno mafijsko druščino dovolj hudomušen, čokoladna milf Vanessa Williams (v svojih boljših letih) pa kljub relativni nerazgaljenosti čedna paša za oči. Tisto, kar (me) ob tem filmu še najbolj intrigira, so jasni namigi o ne povsem iz trte izvitem in izmišljenem konceptu novega, tajnega, srhljivo učinkovitega elektromagnetnega orožja, znanega kot tirnični top (ali EMRG puška) oz. railgun. (Saj ste menda igrali Quake, kajne?) Zadeva seveda res obstaja, špekulacijo pa predstavlja prikaz različice tega orožja za osebno rabo; torej dovolj pomanjšanega, da služi kot ročna pehotna oborožitev. (Kar naj bi v primeru zlorabe prineslo novo obdobje terorizma, kot pronicljivo ugotavlja naš možganski trust.)



There they are. Commie bastards! —They're not communists any more, Tony. They're a federation of independent liberated states. —Don't make me hurt you, Mikey.

Nekolikanj bolj moteče je, da razmeroma stvarnega dramaturškega koncepta zgodba ne razvije do konca; z doslednejšimi zasuki in bolj avtentičnim kontekstom pa ne poskrbi za kredibilnost niti v okvirih običajnega zamika nejevere — in kljub dejstvu, da z očitnimi humornimi vložki zadeve seveda ni mogoče jemati resno. To pa je pogosta napaka hollywoodskega ekonomskega oportunizma: zanimiva (sci-fi) ideja, ki ostane le na pol razvita in na odločilnih mestih preusmerja pozornost v plehke žanrske elemente. A kakorkoli že: dopadljivo dinamična Radirka gotovo ni najslabši Švarcijev film in z ničimer ne žali inteligence povprečnega gledalca, pričakujočega lahko prebavljiv cineastični obrok.
1 KOMENT.
5. JUN. 2013

Rio (2011)
IMDb | YouTube | moj vtis: ●●●●●●●○○○

"Ljubezen ti da krila," bi bilo lahko tudi geslo prisrčne glasbene animiranke studiev Blue Sky oz. ustvarjalcev priljubljene in huronsko uspešne franšize Ice Age in režiserja Carlosa Saldanhe. Zabavna pustolovščina spremlja nerodne prigode modrega makaa (Anodorhynchus hyacinthinus) Bluja in njegove človeške lastnice Linde, ki ga na povabilo simpatičnega brazilskega ornitologa Tulia iz mrzle ameriške Minnesote pripelje v karnevalski raj Rio de Janeiro. Iz tamkajšnjega pragozda je namreč doma papagajka Jewel in če ne bosta z udomačenim in omikanim pernatim korenjakom, ki še leteti ne zna, poskrbela za potomstvo, bi se obstoj njune smaragdno modre ptičje vrste lahko znašel v resni nevarnosti.
Tudi Rio, ki so ga naredili avtorji odlične Ledene dobe, je bolj kot ne srednja žalost. Je risanka, ki ne ponudi nič novega in fura zgodbo, ki so jo bolje, bolj zabavno in bolj prebrisano obračale številne druge risanke, tudi Madagascar, če ostanem v kontekstu živalske žurke, pa na stotine risank, kjer so se živali reševale iz ujetništva in jo iz mesta mahnile v naravo. —Iztok



Razen bleščeče dinamične zunanje podobe (tudi v dovršeni tehniki 3D), čudovito gladke animacije in glasbeno nostalgične ter briljantne glasovne zasedbe (tudi v odlični slovenski sinhronizaciji), je nemogoče spregledati nekatere pomenljive tone, ki presegajo osnovno karikirano basen o ljubezenskem premagovanju kulturnih in jezikovnih razlik; vsaj ekološke in naravovarstvene teme so več kot aktualne in jih v animirankah zadnjih časov ni zaslediti prav pogosto. Temu se pridruži še komična prispodoba o nezmotljivosti prvinskih gonov v človeški vrsti, opomin o socialnih razlikah in žalostnih človeških zgodbah sredi najbolj turističnih območij sveta ter prepoznavna kopica vase zaokroženih filmskih pop-referenc. Zvezdniška igralsko-pevska zasedba (v izvirniku Jamie Foxx, Anne Hathaway, Jesse Eisenberg, Will.i.Am, Leslie Mann, Rodrigo Santoro) in razkošno živopisana muzikalično-čutna izkušnja poskrbijo za duhovito, pomensko bogato in na moč kratkočasno družinsko doživetje. Animiranka s proračunom 90 milijonov je v blagajne kinodvoran prinesla več kot petkratno vsoto in je po bruto zaslužku prehitela vse druge umotvore studiev Blue Sky razen nadaljevanj Ledene dobe (tudi njen izvirnik; kako tipično).
3 KOMENT.
30. MAJ 2013

Evil Dead (2013)
IMDb | YouTube | moj vtis: ●●●●●○○○○○

Izvirnik Zlobnih mrtvecev tedaj šele dvajsetletnega Samuela M. Raimija med oboževalci (khm, khm) velja za enega najbolj kultnih tovrstnih umotvorov vseh časov. Nastal je kot priredba njegovega kratkometražnega študijskega projekta Within the Woods (1978), s katerim je skušal pridobiti finančne pokrovitelje za svoj naslednji podvig oz. prvi celovečerec z delovnim naslovom Book of the Dead. S pomočjo srednješolskega prijatelja Brucea Campbella ter poznejših soigralk Betsy Baker in Ellen Sandweiss (in še koga med svojci) mu je to tudi uspelo: 90 000 mukoma zbranih dolarjev je pomenilo solidno podlago za začetek produkcije zgodbe, ki so jo pomenljivo navdihnile gotske knjižne pripovedi H. P. Lovecrafta. (Dejanski proračun filma je pozneje zrastel na slabih 400 000 dolarjev.) Grozljive snemalne razmere na odmaknjeni lokaciji (razpadajoča gozdna koča brez gretja pri Morristownu v zvezni državi Tennessee) so zahtevale nenehno improvizacijo, od vožnje s kamero na kolesu za neprekinjeni zaključni kader (pri čemer je snemalec Raimi menda trajno pohabil Campbella), do galon priljubljenega koruznega sirupa Karo namesto umetne krvi in tekoče smetane kot nadomestka organskih fluidov; stalno prehlajeni in pogosto poškodovani igralci, ki so na prizorišču v času snemanja tudi stanovali, pa so menda kurili leseno pohištvo, da so se sredi ledene zime 1979/80 vsaj za silo ogreli. (Po koncu snemanja pa je domnevno še Raimi sam do tal požgal osovraženo kolibo.) Ostalo je zdaj že zgodovina: pri montaži celuloida je pomagal Joel Coen (z bratom Ethanom sta investitorje za svoj prvenec Blood Simple pozneje takisto novačila s kratkim filmskim prototipom, v katerem sta igrala tudi Raimi in Campbell), slavni Irvin Shapiro je pri trženju uporabil svoje dolgoletne izkušnje in vpliv (med drugim je bil eden od ustanoviteljev festivala v Cannesu), huronsko promocijo pa mu je nad "svojim najljubšim filmom" navdušen delal celo sam Stephen King. Takojšnja prepoved predvajanja "gnusne eksploitacije" s cenzorsko oznako X marsikod po svetu (v filmskem obdobju podobno kontroverznih klavščin tipa The Texas Chain Saw Massacre, I Spit on Your Grave, Cannibal Holocaust idr.) je seveda le še prilila olja na ogenj in iz omejene domače distribucije ter videotržišča (ob podpori in oglaševanju svetovno priznanih žanrskih revij kot Fangoria) dokončno osvojila globalno občinstvo. Rodila se je legenda, ki je v podobi ciničnega slaboritneža Asha kmalu prerasla v priljubljeno splatstick trilogijo. This ... is my boomstick!

Pri vrednotenju tega rimejka se torej človek znajde v paradoksalni dilemi. Naj ga kar načelno že vnaprej zavrača, saj se rimejka takega kulta pač ne dela (in ga je pri tako nedosegljivih merilih tudi nemogoče preseči), ali pa ravno nasprotno, naj se ga kot privrženec franšize (in žanra nasploh) prav zato še posebej velikodušno veseli? Je sploh mogoče nanj gledati drugače kot skozi zgodovinsko obremenjeno cineastično optiko ene najbolj slavnih razteleševalk (ki so se ji na drugi strani sveta sicer kmalu pridružili še Jacksonovi bizarni ekscesi Bad Taste, Meet the Feebles ter Dead Alive)? Poskusimo torej biti kolikor toliko nepristranski.



Izvirnik iz leta 1981 je navduševal s klavstrofobičnim vzdušjem in izkrivljeno nadrealistično atmosfero (k čemur so prispevali kinetični Raimijevi širokokotni in bližnji posnetki), dopadljivo naivnimi in poistovetljivimi liki, napetim stopnjevanjem in anticipacijo groze, grotesknim črnim humorjem in do meje absurda pretirano visceralnostjo. Kaj pa letošnja predelava (bodisi da gre za reboot ali kaj drugega) mladega urugvajskega scenarista in režiserja Federica Álvareza? Vsekakor gre pohvaliti snemanje na lokaciji, mračno vizualizacijo ter posrečeno eksplicitno rabo gumijastih rekvizitov in maske (namesto čedalje pogostejših digitalnih učinkov); kar skupaj z obilico telesnih izločkov doprinese k pojavni prepričljivosti in fizični percepciji. A žal je vse drugo podpovprečno, celo pri najmanjši meri pričakovanj; na mah pozabljivi in docela nekarakterizirani liki neznane glumaške zasedbe s predvidljivimi dialogi ne zbujajo kakršnekoli simpatije ali sočutja, suhoparno generično zasnovana zgodba je dramaturško nekonsistentna in pomensko stereotipna (dasiravno je motiv odvajanja od mamil razmeroma utemeljen razlog bivanja v zapuščeni koči), tresoča kamera kot poklon izvirniku in njegovi zapuščini zna biti nadležna, vsaj malo artikuliranega humorja celo v njegovi najtemnejši obliki nikakor ni zaznati — in žal to velja tudi za strašljivost ter vzbujanje groze. Sem že zoprna snobovska rit, če povem, da sem se nekajkrat celo nemarno dolgočasil? In seveda razumem, da gre za nepretenciozno popkornovsko zabavo; kar nas slednjič pripelje tudi do edinega razloga za tovrstno cineastično obujanje starih kultov. (Film z razmeroma stvarnim proračunom 17 milijonov je do tega trenutka pridelal približno šestkrat višjo vsoto.) Naj me že kdo zažge, razkosa in zakoplje.

The Most Terrifying Film You Will Ever Experience, my ass.
1 KOMENT.
28. MAJ 2013

Hansel & Gretel: Witch Hunters (2013)
IMDb | YouTube | moj vtis: ●●●○○○○○○○

Zakaj sploh pišem o takih bedarijah? Prvič, če želim vsaj občasno spremljati tudi aktualno kinematografsko ponudbo, se je skoraj nemogoče izogniti podobnim skrpucalom, saj jih je bistveno več kot tistih dobrih projektov. Drugič, če bi suhoparno opisoval samo največje mojstrovine sedme umetnosti, bi mi (a) hitro zmanjkalo štrene in (b) bi se začel kdo še dolgočasiti, med drugim tudi jaz sam. Tretjič, občasno je dobro pogledati kakšen zmazek (ki je mestoma sicer vsaj za silo zabaven), da dobiš komparativni občutek (reality check) in znaš potem ceniti dobre filme.
Najprej pohvala za presenetljivo odličen 3D, ki je danes redkost, nato pohvala, da tole ni še ena Twilight predelava bratom Grimm kot sta bila recimo Red Riding Hood z Amando Seyfried in Snow White and the Huntsman s Charlize Theron, in še pohvala, da ne gre za emo drek, ampak za povsem frajersko in razčefukaško pizdarijo, kjer nimajo otroci v kinih kaj iskati, tudi zato, ker so čarovnice, ki jih vodi Famke Janssen, precej grozljive. —Iztok



Čeravno sem se k ogledu umotvora spravil z natanko nično mero pričakovanj, sem slednjič ostal s trdim (kolkom, od mukotrpnega sedenja) in z zevajočo luknjo (v kolenu, od obupanega vrtanja vanj z odpiračem za buteljke). Kljub temu, da (me) je zagnani norveški scenarist in režiser Tommy Wirkola navdušil s svojim garažnim sarkastično-črnohumornim žanrskim poklonom Død snø (2009), se tokrat ni baš izkazal s pripovedno inovativnostjo in domiselnostjo. Hollywoodski kravatarji so ga kajpak opremili z naphano kuverto in jasnimi napotki o produkciji, kjer ni veliko prostora za avtorsko kreativnost. Potemtakem bi bilo takorekoč vseeno, tudi če bi za kamero stal Roman Končar. No ja, ako bi bil to recimo Timur Bekmambetov, bi (mi) nemara vzbudil pozornost (vsaj) z vizualnimi bravurami, tako kot v svoji mashup pretep-strel-klavščini Abraham Lincoln: Vampire Hunter (2012); ali pa Rupert Sanders s posrečeno anekdotično freudovsko reinterpretacijo mita Snow White and the Huntsman (2012). Tako pa ne pomaga niti sicer všečna kamera Michaela Bonvillaina (Cloverfield, Zombieland), niti glasbeno mentorstvo slavnega Hanza Zimmerja in predvidljivo umeščene gotsko-kovinske poskočnice njegovega islandskega varovanca Atlija Örvarssona; prav gotovo pa ne čudaško satirični koncept producentov Adama McKaya in Willa Ferrella (Anchorman: The Legend of Ron Burgundy, Talladega Nights: The Ballad of Ricky Bobby, Step Brothers, The Other Guys, The Campaign, Casa de mi Padre), ki bržčas ne sodi v ta (multi)žanrski kuriozum. Seveda je pa možno tudi to, da jaz ne razumem tovrstnega "humorja".

Me and my sister ... we have a past. We almost died at the hands of a witch. But that past made us stronger. We'd gotten a taste of blood. Witch blood. And we haven't stopped since.



Ni toliko težava v povezovanju pomensko in tematsko nezdružljivih pojmov (kakršna sta otroška lika Janka in Metke iz slovite pravljice bratov Grimm) v puhlo trendovsko akcijsko enolončnico za manj zahtevne ume, kot v tem, da je ta docela neslana, stereotipno dodobra prežvečena, montažno nekonsistentna, kostumsko in scenografsko skromna ter vizualno neprepričljiva, scenaristično nemarno razkuhana in brez vsakršne simbolne ali satirične substance — celo blagih samoironičnih in samoreferenčnih elementov boleče primanjkuje ali pa so ridikulozno nezabavni. Infantilna čarovniška pobijavščina bi bila lahko vsaj na obešenjaški ravni ene manj posrečenih epizod bojevniške princese Xene; tako pa s plehkimi liki (Peter Stormare je že rahlo dolgočasen), leseno glumaško predstavo (ena najslabših vlog Jeremyja Rennerja), nedosledno in nesmiselno zgodbo ter dejstvom, da se čedna milf Famke Janssen večinoma skriva za coprniško masko, ne poskrbi niti za učinkovito odvračanje pozornosti od smrdljivo mastne in preveč zažgane pokovke.
10 KOMENT.


24. MAJ 2013

Melancholia (2011)
IMDb | YouTube | moj vtis: ●●●●●●●●○○

Poetično zasanjana von Trierjeva kontemplacija seveda ni zgolj film o melanholiji oz. depresiji (v pravem pomenu tega pojma; gr. mélas in kholé oz. "črni žolč" kot simptom neravnovesja štirih "življenjskih tekočin oz. humorjev" ali "temperamentov"), čeprav bi kot prispodoba duševnega stanja utegnil biti dejanski odraz razrvanega uma samega režiserja še iz časa, ko je nastal razvpiti Antichrist (2009). Če bi ga moral primerjati s katerim drugim, potem bi tokratnega vsekakor postavil ob bok istega leta posneti drami Take Shelter (2011); nobeden od njiju kajpak ni žanrsko popkornovska katastrofščina in "konec sveta" v puhlem Emmerichovem ali Petersenovem slogu. Če je omenjeni s slutnjo nevihtnega konca racio-kapitalistične paradigme svaril pred razpadom socialnih vezi in kot rešilno bilko ponujal osnovno družbeno celico (družino), potem je von Trier bolj radikalen in pesimistično neposreden: govori o popolnem razkroju sodobnega sistema vrednot, ultimativni krizi etike in religije ter dokončnem miselnem preskoku iz okostenelih družbenih norm v osvobajajočo prvinskost.
Jp, Lars von Trier, ki me je nazadnje pustil hladnega s filmom Antichrist, je posnel film katastrofe, kjer se Zemlji nevarno približuje planet Melancholia, ki bo treščil vanjo. To je jebeni Armageddon, ki ga je namesto Michaela Bayja pač režiral Lars von Trier, če se malo pošalim. —Iztok



S pomenljivo wagnerijansko uverturo (iz njegove opere Tristan in Izolda), z nietzschejevskimi arhetipi in s simbolizmom metafizike Andreja Tarkovskega se podobno kot v Antikristu loteva gromoglasne kritike obstoječih institucij (družina, zakon, vera) in skladno s Schopenhauerjevimi premisami govori o tem, da se mora človek odreči sebičnim željam in privzgojenim pričakovanjem, če naj doseže notranji mir (beri: če se naj ozdravi "družbene depresije", simptoma dekadentne materialistične paradigme). Njegovi junakinji, sestri Justine (Kirsten Dunst) in Claire (Charlotte Gainsbourg), se zdita kot dve plati razdvojene (von Trierjeve?) osebnosti, ki se oklepa varnosti znanega sveta, pričakujoč njegov konec — potem ko so odpovedali vsi uveljavljeni družbeni vzorci: moralni imperativi, romantično ljubeč zakon, s službo zagotovljena socialna trdnost, zaupanje v znanost in obči napredek, s premoženjem podprt hierarhični položaj, podpora in razumevanje svojcev in prijateljev ter ljubezen do otrok. Če bo prišel simbolični "konec sveta", je vse to nepomembno ter človeku zgolj v breme; za resnično razumevanje in "videnje" stvari, kakršne so — npr. pravo število zrn v steklenem vrču ali prepričanje, da bo do kataklizme dejansko prišlo, — se moramo prepustiti navidez bolestnemu toku "božanske" resnice, ki je vse kaj drugega kot institucionalizirana "normalnost".

Hvala bogu za Larsa von Trierja. (Je rekel ateist.)
7 KOMENT.
19. MAJ 2013

Iron Man 3 (2013)
IMDb | YouTube | moj vtis: ●●●●●●○○○○

Nadaljevanja akcijskih in/ali superjunaških franšiz zadnje čase skoraj brez izjeme nastajajo po istem kopitu nenehnega "nadgrajevanja": še več dogajanja, akcije in posebnih učinkov (ne glede na puhlo plastičnost CGI vizualizacije), impresivnejše eksplozije in bolj epski spopadi (ne glede na zgodbo), priljubljeni obrazi trenutno popularne glumaške zasedbe (ne glede na karakterizacijo likov), standardno arhetipske junakove (etične, ljubezenske, eksistenčne) preizkušnje, njegovi nevrotični dvomi in/ali padec v nemilost ter vnovično vstajenje, še iznajdljivejši in zlobnejši sovragi in tako naprej. Lahko, da kdo v vselej enakem receptu vsakokrat spet vidi nekakšen presežek, jaz ga žal ne. Spolirane popkornovske krhko zapečene skorjice s plehko neslano sredico sem se sam naveličal že zdavnaj; ampak nič zato, o okusih se tako ali tako ne razpravlja.



Stripovski Železni mož (vsaj prvi del te franšize) mi je bil med drugim iskreno všeč zaradi duhovite samoironičnosti, ki jo je briljantno utelesil Robert Downey Jr., kot bi igral samega sebe. Sijajna glumaška zasedba ga je zanesljivo podprla in razmeroma preprosta pripoved (ki je služila predvsem genezi lika) z akcijskimi slepili praviloma ni preglasila dobro artikuliranih sporočilnih niti. Nadaljevanje (z Rourkeom, Rockwellom in resnobnim Cheadlom namesto zabavnega Howarda) je bilo že predvidljivo formulaično, oportunistično premočrtno in brez kakršnihkoli dramaturških presenečenj; izgubljalo je pridih politično-satirične stvarnosti in brez kritične distance odločneje zajemalo snov iz stripovskega izvora. K sreči pa ni podleglo nerodnosti Nolana, ki je z "realističnim" korakom stran od nujnega zamika nejevere grafične zasnove nemara skušal ustvariti prepričljivejši svet, a je bil učinek (po mojem skromnem mnenju) prav nasproten. Potem bi bilo že bolje, ko bi vsaj vizualno poudaril vez z narisanim univerzumom (beri: izjemni in še danes neprekosljivi Sin City) ali vsaj s fotografsko in dramaturško stilizacijo (beri: Zack Snyder) ostal v domeni domišljijskih junaških arhetipov. (Tako pa smo dobili zgolj prehlajenega Jamesa Bonda, našemljenega v netopirja. Ampak to je že druga zgodba.)



Pri vrednotenju sequela, ki ga marsikdo navdušeno kuje v zvezde, češ "kako je dober", se bržčas velja vprašati: v primerjavi s čim? Z obema prejšnjima deloma? Ostalimi superjunaškimi franšizami (denimo Maščevalci, ki jih z meta-referencami paralelno vpleta tudi v svojo zgodbo)? Drugimi filmi z Downeyjem mlajšim ali Gwyneth ali Pearceom ali Kingsleyjem? Hm. Prav gotovo ne v primerjavi z legendarnimi scenariji Shana Blacka (Lethal Weapon, Last Action Hero, The Long Kiss Goodnight, Kiss Kiss Bang Bang), ki so mu režiserski čevlji vendarle malce preveliki; romantične relacije moški-ženska, premočrtne megalomanske ambicije antagonistov ter odnosi med (simboličnim) sinom in očetom pa bistveno bolj tuji kot njegove duhovite buddy—buddy domislice. Kompenzira jih s (preveč) sofisticirano satirično noto o medijsko namišljenih terorističnih bin-ladenovskih likih, v zakulisju katerih se skrivajo hinavska čezlužniška administracija in gospodarsko-politična stremljenja, ter z mitsko prispodobo o vrnitvi trpinčenega junaka k izvoru, lastnemu bistvu in poslanstvu. Končni vtis je tako z Blackovo zabavljaško samokritično nepretencioznostjo vendarle pozitiven, a z mlačno in generično blockbuster velikopoteznostjo tudi ne prav veliko več kot to. Jasno, da je bil film finančno karseda uspešen.
6 KOMENT.
16. MAJ 2013

Take Shelter (2011)
IMDb | YouTube | moj vtis: ●●●●●●●●○○

Is anyone seeing this?

Naj si kdo misli karkoli: ne gre za to, da bi moral neki filmoljub (vedno znova) ponosno dokazovati, kako je edini razumel sporočilo in razplet te (ali katerekoli druge) sijajne zgodbe. Moja razlaga je morda enako kratkovidna, nepopolna ali zgrešena kot katerakoli druga; to mislim iskreno, brez vsakršnega sarkazma. Pač pa bi o enem najzanimivejših filmov iz leta 2011 prej ali slej poročal že zavoljo lastnega zadoščenja ter zato, da strnem in za vekomaj zabeležim vtise o tem edinstvenem kosu celuloida. Majhni, neodvisni filmi (o tem je pisal že Pauc) mi namreč zadnje čase edini še vračajo močno načeto zaupanje v ameriško kinematografijo.

Preskočimo torej vso zgodbo in pustimo za zdaj ob strani sijajno fotografijo (Adam Stone), pretanjeno glasbeno podlago (David Wingo), ekspresivno vizualizacijo in spretno stopnjevanje atmosferičnosti ter briljantne igralske nastope, na čelu z vselej odličnima Michaelom Shannonom in čedno Jessico Chastain — in se premaknimo naravnost na njeno poanto oz. (mojo) interpretacijo dvoumnega in razmeroma presenetljivega konca. Jasno, da gre za  SPOILER  in pred nadaljevanjem branja vsekakor priporočam ogled tega izjemnega filma.
Še ena drama, ki ji scifi služi za dobro kuliso. In film, ki v zajebano psihološko situacijo posrka tudi gledalca, ki na koncu komaj diha in po ogledu nujno potrebuje komedijo Adama Sandlerja, da pride k sebi. —Iztok



Ključni motivi, ki so po mojem mnenju pomembni za razumevanje: v filmu prikazane družbeno-gospodarske okoliščine, motornemu olju (ali nafti) podoben gost rumenkast dež, gluhonema hči (simbol težavnosti komuniciranja s svojci), čut odgovornosti do družine, družbene in človeške vezi, naraščajoča individualna in kolektivna anksioznost (preganjavica, strah, stres). Lahko jih spregledamo ali se ne menimo zanje oz. se tolažimo s pretvezo, da so v filmu slučajno — vendar je potemtakem mogoče večino podobnih (navidez nedoslednih) filmskih premis reducirati na lagodno tezo o tem, da je itak "vse to samo v glavi protagonista, le njegov privid ali sanje, nič ni resnično". S takimi instantnimi razlagami sam nisem zadovoljen; lahko me imate za tečnega cineastičnega nerda, če želite.

Menim, da je grozeča nevihta v epilogu filma objektivno resnična, tj. ne zaznava je le subjektivno Curtis sam (gmote oblakov prva opazi hči in nanje opozori očeta, enako velja za ženo, katere odziv je pristen odraz prepoznavanja in zavedanja stanja). Vprašanje je le, ali gre za realen fizični pojav tudi v dramaturškem konceptu zgodbe (oz. ali je scenarist in režiser Jeff Nichols želel povedati, da se srhljivi vremenski pojav v filmu zares dogaja), ali pa je "neurje" vendarle samo prispodoba nečesa drugega — kar se že ves čas zlovešče zbira nad Curtisom in postaja čedalje bolj otipljivo. Saj vem: preteče neurje in spremljajoče nočne more (nezavedna bojazen pred odtujitvijo od svojcev in prijateljev) naj bi bili metafora za junakovo kaotično pogrezanje v neuravnovešenost in podedovano duševno bolezen (oz. prirojeno stanje, ki ga je nanj neogibno prenesla že zdavnaj institucionalizirana mati). Tudi ta interpretacija, po kateri je ženino odkritje odraz njene resignacije in sočutnega sprejetja moževe shizofrenije, se mi zdi enostranska in ne upošteva nekaterih očitnih pripovednih namigov na gospodarsko stanje sodobne eksistence: negotove službe (kjer gradbeni delavci zaman vrtajo v tla, medtem ko "nafta" pada z neba), razkroj socialnih vezi v okolju nezadržne preobrazbe kapitalistične paradigme, finančna in zaposlitvena stiska, dilema bančnih posojil, vprašljivo zdravstveno zavarovanje ter odsotnost eksistenčne varnosti in zanesljivosti.



In še nekaj: če se uničujoče neurje in odziv družine odvijata le v Curtisovi bolestni domišljiji, se zdi celoten zadnji prizor na obali nesmiseln in nepotreben. Premisa o prihajajoči kataklizmi je kvečjemu v ožjem smislu metafora za vizijo nevrotičnosti in slutnja nepovratne degradacije razuma, v širšem pomenu (in morda celo kot psihosomatska posledica tistega) pa v tem primeru ne more biti kaj drugega kot univerzalna alegorija prostora in časa, v katerem pravkar vsi mi živimo: grozeče vzdušje družbene recesije in prehoda v neznano socialno-miselno paradigmo, ki je nihče ne more natančno predvideti in doumeti. Nekateri jo intuitivno čutijo, se po svojih močeh nanjo pripravljajo in na to opozarjajo še druge; a so hitro označeni za neprilagojene "norce" in "posebneže", ki se zlepa ne zmorejo (ali nočejo) podrediti obsoječim družbenim normativom (ki so zgolj kompenzacija prestrašenih ljudi in njihovo zatiskanje oči pred neizbežnostjo sprememb). Kaj jim torej preostane? Razumevanje družine, zaupanje partnerja in ljubezen otrok; zavedanje, da so vsaj s svojimi najbližjimi "na isti frekvenci" in v sožitju, ne glede na merila o "normalnosti" (ki so tako ali tako relativna). In če to drži, potem se odgovor na vprašanje o tem, ali je nevihta resnična, glasi: popolnoma vseeno je. Pomembno je le, da je za vso družino (ali katero drugo bližnjo skupnost) enako "resnična".

You think I'm crazy? Well, listen up, there's a storm coming like nothing you've ever seen, and not a one of you is prepared for it.
21 KOMENT.
15. MAJ 2013

Zlobni živi mrtveci


PASSENGERS


Včasih imam pri katerem filmu nejasen občutek že videnega in znanega, pa se za za živo glavo ne morem spomniti, na kaj me tisto spominja. Še posebej nelagoden deja vu zaznavam pri nekaterih zgodbah, kjer ustvarjalec ni neposredno posnemal motivov iz katerega podobnega žanrskega izdelka, temveč jih je (nemara celo po naključju) le pretresel in na novo povezal v (navidez) izvirno in pripovedno bolj eksplicitno kombinacijo.

Tako tudi M. Night Šalabajzer (oz. Manoj Nelliyattu Shyamalan) ni ravno izumil dylan-dogovsko-filmskega arhetipa "duhov ljudi, ki ne vedo, da so umrli" — je pa svoj sloviti umotvor Šesti čut (1999) dramaturško spretno in obrtniško pretanjeno razpletel v kot nož napeto, srhljivo pripoved, ki še danes velja za šolski primer tega podžanra. Še pozneje smo trepetali ob nedoumljivih zvokih in atmosferičnosti Amenábarjevih Vsiljivcev (2001) ter neotipljivi grozi Bayonove Sirotišnice (2007). (Oba sta nemara kaj zapustila tudi nekaterim temam del Torove Hudičeve hrbtenice in njegovega Panovega labirinta, pa še čemu.) V devetdesetih sta nas s podobnimi, če že ne primerljivimi prvinskimi strahovi oblegala cmeravo glinena limonada Duh (1990) in srhljiva transcendenčna alegorija Jakobova lestev groze (1990); pred tem pa v osemdesetih še kultni Parkerjev Angel Heart (1987) ter z nekaterimi subtilnejšimi namigi sloviti Kubrickov The Shining (1980). Manj znani so nekateri starejši celovečerci o negotovosti in relativnosti minljivosti (če odmislimo dejstvo, da v prispodobi o tem govori večina filmov o prikaznih tudi sicer), denimo obskurni Voices (1973) britanskega režiserja Kevina Billingtona ali televizijska vojaška drama Sole Survivor (1970), pa vse do surrealističnega simbolizma kultnega Carnival of Souls (1962) ali namigov na spolno zavrtost legendarnega The Innocents (1961), če ne omenjamo nekaterih zgodnjih epizod slovite serije Območje somraka (npr. King Nine Will Not Return) iz leta 1960 in tako naprej.



Nostalgična ljubezenska drama režiserja Rodriga Garcíe (trivia: sin slavnega kolumbijskega pisatelja Gabriela Garcíe Márqueza) in scenarista Ronnieja Christensena torej pripovedno in konceptualno komajda prinaša kaj bistveno izvirnega. In sicer zgodbo o peščici preživelih po skrivnostni letalski nesreči, ki se jim v bizarnih okoliščinah post-travmatskega sindroma dogajajo nenavadne reči in jih mučijo nerazložljive eksistenčne uganke. Psihologinja in svetovalka (Anne Hathaway) mora na primeru nenavadno vznesenega preživelega potnika (Patrick Wilson), s katerim se med terapijo intimno zbližata, nazadnje odkriti še lastno vlogo in usodo v resničnem razpletu tragičnih dogodkov.

Čeprav ji tudi tehnično in vizualno težko očitam karkoli (zato pa toliko bolj klišejsko interakcijo in smoter določenih likov), je sentimentalna zgodba vendarle zanimiva predvsem po zaslugi osrednjih protagonistov. Srnooka Anne Hathaway, ki je že večkrat dokazala, da se z nadarjenostjo in raznolikostjo svojih vlog vztrajno prebija v prvo igralsko ligo (oskar za pevski nastop v muzikalu Les Misérables), tukaj sicer deluje tako, kot bi bila na lagodnem oddihu po istega leta posnetem, odličnem Demmovem Rachel Getting Married (2008); dočim bi za svetlolasega postavneža Wilsona težko rekel karkoli, saj se mi zdi v vseh svojih predstavah karakterno bolj ali manj enak, čeprav gre — zanimivo — v večini primerov za odlične (Hard Candy, Little Children, Watchmen) ali vsaj solidne (Insidious, Prometheus, Young Adult) projekte. Zdi se mi, da zna bolje izbirati vloge, kot jih more pozneje odigrati. Kako sem zloben.
0 KOMENT.
8. MAJ 2013

Skyfall (2012)
IMDb | YouTube | moj vtis: ●●●●●●●●○○

Opažam in berem, da je bil nad najnovejšo bondijado režiserja Sama Mendesa marsikdo deljenih občutkov ali celo odkrito razočaran; češ da ni nič posebnega, da smo marsikaj že (kje) videli, da zgodba od "všečnega" začetka proti "klišejskemu" koncu postaja čedalje bolj mlačna in pripovedno trhla, da film "sploh ni realističen in prepričljiv", da Daniel Craig "itak ni najbolj posrečen lik v službi Njenega veličanstva", da po novem celo "ne pije več (pretresenega, ne premešanega) martinija, temveč pivo" in tako naprej. Domnevam, da so avtorji tovrstnih kritik po petih desetletjih najslavnejšega filmskega vohuna pričakovali bodisi še eno premočrtno reprizo vseh značilnih bondovskih motivov bodisi puhel popkornovski spektakel, kjer bo preprosto še več vsega — tj. ridikulozno vratolomno akcijo, ki bo prekašala akrobacije Tomčija Kurčija v Misiji nemogoče, brutalnost Liama Neesona v Ugrabljeni in avtomobilske dirke v Roninu; sofisticirano in petkratno prepleteno vohunsko pripoved, ki bo posekala novodobne prigode Jasona Bourna; ter pretanjen humor najvišjega ranga, ki bo zasenčil obešenjaške nezgode Maxwella Smarta, Austina Powersa in Johnnyja Englisha. Verjetno pozabljajo, da vse naštete franšize že ves čas (aha, celo prvotna televizijska serija Mission Impossible, ki so jo začeli predvajati štiri leta po prvem filmskem agentu 007 s Seanom Conneryjem) marljivo kopirajo tipski imaginarij Jamesa Bonda — in ne obratno.



Bond v svoji navidez togi angleški drži pooseblja nekaj, česar denimo Slovenci ne poznamo in zato tisto kronično pogrešamo: tradicijo. Trajnost, stabilnost, varnost in zavest, da se določene stvari nikoli (ali vsaj zelo dolgo) ne spremenijo. Ker te zgodovinske percepcije nikoli nismo imeli, si v prisiljeni neoliberalni težnji po nenehnem "napredku" pojem tradicije predstavljamo kot nekaj nazadnjaškega, statičnega in nespremenljivega — kar seveda ne drži. Prav nasprotno: tradicija je kolektivna zavest o vrednotah, ki se mora nenehno obnavljati, če naj se ohrani; sicer postane sama sebi namen in z vselej enakimi določnimi členi razpade v skupek arhaičnih naplavin. Je tudi sijajna antiteza post-socialrealističnega izraza resignacije o tem, da "bolj ko se vse spreminja, bolj vse ostaja enako". Sometimes the old ways are the best. Sam Mendes (American Beauty, Road to Perdition, Jarhead, Revolutionary Road) je po scenariju Neala Purvisa, Roberta Wada in Johna Logana umetelno oživil in celostno nadgradil franšizo z načrtno dekonstrukcijo bondovskih arhetipov (kot simbolično sredstvo vstajenja iz lastnega pepela, generacijskega preporoda in vnovičnega zagona) in s pretanjeno rekurzivno vsebinsko sintezo vseh dosedanjih bondovskih premis (z nostalgičnimi prebliski prepoznavnih motivov, likov, fraz in objektov) — kar je za jubilejno petdeseto obletnico prve filmske upodobitve slavne knjižne figure pisatelja Iana Fleminga velikopotezna naloga. Po mojem mu je uspela odlično; in čeprav kaže nad določenimi izpeljavami tudi malce ponergati (ali jih vsaj pripisati negotovosti in produkcijskemu oportunizmu po finančnem polomu studija MGM leta 2010), najnovejšemu Bondu zlahka nadenem zelo pozitivno oceno.



Pomenljivi motivi, ki jih je mogoče zaznati v večji meri kot kadarkoli doslej, so razen stvarnejše, bolj surove in fizično prepričljivejše podobe tajnega agenta (po mojem skromnem mnenju najboljšega Bonda sploh, z otipljivo britansko karizmo) in nekaterih stalnih Mendesovih dilem (lojalnost, etika) tudi satirična prispodoba razlike med birokratizirano centralno oblastjo in operativcem na terenu (kakor Bond to cinično navrže svojemu novemu šefu) oz. ironična dvojnost legitimnosti odločitev državnega vrha in paradigmatske eksistence malega človeka, ki mora odpuščati in celo popravljati napake svojega delodajalca-gospodarja; ter metafilmska paralela junakove "vrnitve na kraj zločina". Slednja je celo večplastna: Bondovo vstajenje po spodleteli misiji in prestanem osebnem peklu ter končni obračun na "kraju, kjer se je vse začelo" po ognjenem krstu v osrčju britanske prestolnice, vračanje k moralnim dilemam in grehom iz preteklosti (ko je dvolični sistem izkoristil enega svojih lojalnih agentov in odsluženega odvrgel na oltar domoljubja), nenehno vračanje k tradiciji in obenem nujnost njenega preseganja, freudovsko vračanje izgubljenega sina k simbolični materi in preraščanje nasprotujočih si sil sovraštva-ljubezni v čut pripadnosti, sočutja in zvestobe do samega sebe.
Skyfall, kjer naslovno pesem med dih vzemajočo najavno špico odpoje Adele, je torej bondiada, ki se tepe sama s sabo. Bondiada, ki ne ve kaj pravzaprav želi. Bondiada, ki je enkrat super Bond, drugič pa Bonda sesuva in spreminja v navaden žanrski film. In seveda bondiada, ki po eni strani poka od nostalgije in v dogajanje znova vpelje Qja in tajnico Moneypenny, po drugi pa martini zamenja za pivo, kar je seveda slabo. Daniel Craig mi kot Bond očitno ne bo potegnil. Saj ni slab glumac, toda za Bonda ni dovolj velik frajer. —Iztok



Mar res kdo meni, da je Bond dovolj dober že, če vsebuje tipične elemente, ki jih v bolj ali manj nespremenjeni obliki product placementa gledamo že pol stoletja? Jaz sem se že pred nekaj leti tega naveličal v vsaj tolikšni meri kot plitvih in enodimenzionalnih manekenov (Timothy Dalton, Pierce Brosnan) v osrednji vlogi; pravzaprav sem začel šele z Danielom Craigom spet uživati ob svoji nekdaj priljubljeni filmski seriji. Skyfall ima vse, kar sem si obetal od sodobne bondijade (čeprav so bila iz gole previdnosti moja pričakovanja zastavljena razmeroma nizko): nostalgičen poklon Bondovi zgodovini, eno boljših uvodnih skladb (Adele) zadnjih časov in sijajno glasbeno podlago (Thomas Newman je zamenjal Davida Arnolda), čudovito posneto in stilizirano realistično akcijo, spektakularno kontrastno fotografijo starega mačka Rogerja Deakinsa, suvereno režijo, fluidno dinamiko z dobro tempiranimi odseki in dramaturško gradnjo, odličnega osrednjega antagonista (Javier Bardem) z nekaterimi izjemno zanimivimi osebnostnimi potezami, odlično karakteriziranega in samozavedajočega se agenta 007, soparna bondovska dekleta (Bérénice Marlohe) in smrtonosno spretne nasprotnike, duhovito flirtanje s čedno Moneypenny (Naomie Harris), izvirni Aston Martin DB5, briljantno igralsko zasedbo (Judi Dench, Ralph Fiennes, Albert Finney, Ben Whishaw) ter kljub častitljivi starosti, ki bi zlahka prinesla plehko popkornovsko redundanco, vzdušje nečesa zaokroženega, svežega, osebnega in malce drugačnega — to pa je po 25 celovečercih o Jamesu Bondu že samo po sebi hvalevreden dosežek. Strinjam se, da bi bil film lahko malce krajši in da zlasti dramatični finale trpi za simptomi pretirane bombastičnosti, odvečne rabe pirotehnike, stereotipne razvlečenosti (kar noče se končati) in ceneno instantnih scenarističnih bližnjic — vendar tudi manjše pomanjkljivosti ne okrnijo celokupnega vtisa. With pleasure, M. With pleasure.

Film si je prislužil nekatera prestižna odličja in nominacije, s kar 1,1 milijarde prihodkov (ob proračunu med 150 in 200 milijoni) pa se trenutno uvršča na sedmo mesto na lestvici najdobičkonosnejših filmov vseh časov. Morda celo upravičeno.
27 KOMENT.
5. MAJ 2013

Knopfler, M.
Ljubljana, dvorana Stožice, 4. maja 2013. ✓Check.



Zelo solidni dve uri. Polna dvorana. Malce pogrešal Sultane svinga, Denar za nič, Hojo življenja, Tvitanje ob bazenu, Tunel ljubezni in še nekaj večnih klasik, dobil pa Brate v orožju, Romea in Julijo, Daleč od mene in vrhunec koncerta, epsko Telegrafsko cesto.

Dvomim, da mi bo katerikoli letošnji film prinesel toliko zadoščenja kot ječanje slavnega Stratocasterja v živo (mestoma pospremljeno še z zvoki piščali, gosli in dud). No ja: živi bili, pa videli.
4 KOMENT.
2. MAJ 2013

A Haunted House (2013)
IMDb | YouTube | moj vtis: ●●●○○○○○○○

Karkoli si že kdo misli: nikoli se nisem imel za cineastičnega snoba ter vihal nosu nad "nižjimi" oblikami zabave in humorja (umotvori bratov Farrelly so se mi zdeli kar posrečeni, vsaj tisti prvi) — a ker sem kolikor toliko razumna oseba in se raje vnaprej izognem negativnim izkušnjam, vendarle znam razlikovati med pristno duhovitim in trapastim, med izvirnim in prežvečenim ter med širše pomenljivim in tematsko ponesrečenim. Meja med "tako neumnim, da je že zabavno" ter "srhljivo bebavim" (beri: Adam Sandler) je tanka, neoprijemljiva in subjektivna. Kdo sem jaz, da bom o tem sodil? Nihče; in tudi sodim ne, samo svoje mnenje podajam.



Kaj je torej povod, da se po zilijonu že zdavnaj izpetih tovrstnih parodij (denimo franšiza Film, da te kap), idiotskih projektih Jasona Friedberga in Aarona Seltzerja, filmskem udejstvovanju zamorske družine Wayans (preveč jih je, da bi vse naštel, but yʼ know thaʼ shit, nigga) ter kljub močno upehanemu psevdo-dokumentarnemu trendu "najdenih posnetkov" odločim pogledati zadevo, kakršna je tukaj opisana? Nimam pojma. Mogoče vtis koga na kakšni klepetalnici ali pozitivna recenzija med obiskovalci portala IMDb ali naključni torrent za preganjanje dolgčasa ali kaj tretjega; recimo obet, da se med že od daleč očitnimi iztrebki najde kaj, kar je "tako neumno, da je že zabavno". Nikoli ne veš, kdaj te kaj preseneti.

Najnovejša mojstrovina izpod peresa in glumaškega nastopa Marlona L. Wayansa (Scary Movie) sicer ni najslabša parodija vseh časov, posebej presenečen pa tudi nisem bil. Z referencami novodobnih srhljivk Paranormal Activity ter The Devil Inside pospremljena straniščno-seksualna-črnuharska satira ne prinaša nič novega in drugačnega od svojih številnih predhodnikov; brat Wayans se trmasto oklepa preizkušenega (in preživetega) recepta za kratkočasenje svojih butastih rojakov: natepavanje plišastih igrač, prdenje, karikiranje črnskega geta in tyler-perryjevskih stereotipov moško-ženskih odnosov ter umazani richard-pryor-eddie-murphyjevski dovtipi z najmanjšim skupnim imenovalcem zabavnega. Ironija je ta, da ima njegova zasnova v resnici nekaj komičnega potenciala, a ta žal ostane neizkoriščen. Vtis: če zvečer RES nimate kaj pametnejšega početi. (Predlogi: urejanje predala nogavic po barvi, razvrščanje zobotrebcev po debelini, vrtanje v koleno z odpiračem za buteljke.)



In seveda pričakovani rezultat: film s proračunom 2,5 milijona (kar je za tovrstni "žanr" pravzaprav precej) je do tega trenutka v blagajnah kinodvoran pridelal kar 40 milijonov. Jp, prav ste prebrali.™
0 KOMENT.
28. APR. 2013

Cocktail (1988)
IMDb | YouTube | moj vtis: ●●●●●●○○○○

Nekolikanj začudeno ugotavljam, da očitno poznam večino repertoarja novozelandsko-avstralskega producenta in režiserja Rogerja Donaldsona — čeprav je razvojna krivulja njegovega filmskega udejstvovanja vse prej kot premočrtna in sega od solidnih zgodovinsko-pustolovskih rimejkov (The Bounty) in političnih dram (Marie, Thirteen Days) do napetih vohunskih trilerjev z zasukom (No Way Out) in avtentičnih bančnih ropov (The Bank Job), pa vse do infantilnih vulkanščin (Dante's Peak), na smrt dolgočasnih komedij (Cadillac Man), brezizrazno stereotipnih special-agentščin (The Recruit) ter joškatih vesoljskih kreaturščin za skromnejše ume (Species). Četudi je njegov izrazni in žanrski razpon razmeroma širok, pa v resnici ne bi mogel nobenega od njegovih filmov označiti za docela nezanimivega in pozabe vrednega; posebej tisti starejši umotvori (mi) zbujajo žlahtno cineastično nostalgijo in prinašajo subjektivni faktor nezahtevne zabavnosti (običajno tudi odlično glasbeno podlago), skratka, guilty pleasures.



Romantična drama o spretnosti žongliranja s steklenicami kajpak ni ravno Donaldsonov najboljši film, pa tudi ne poseben glumaški presežek za kogarkoli od glavnih protagonistov (Tomči Kurči, Bryan Brown, Elisabeth Shue, Gina Gershon). Spomnim se, da me je pradavnega leta 1988 k ogledu pritegnil predvsem napovednik s sijajno večglasno uspešnico Fantov s plaže; nakar je bilo nalezljivo spevno skladbo slišati natanko tri sekunde v odjavni špici, se mi zdi. We'll get there fast and then we'll take it slow, that's where we wanna go, way down to Kokomo.

No prav, mimo tega pač ne morem: nedvomno mi je (bil) pritlikavi scientolog ljubši v svojih zgodnejših, manj pretencioznih projektih, ko še ni poziral v visokoproračunskih akcijskih blockbusterjih v vlogi neranljivega (nekdanjega ali aktualnega) super duper tajnega agenta. Risky Business, Top Gun, The Color of Money in tukaj omenjeni še vedno sodijo med moja omiljena grešna zadovoljstva iz osemdesetih; dasiravno je že tedaj visokoleteči zvezdnik Tom Cruise taistega leta nastopil v bistveno kvalitetnejšem projektu, namreč slovitem Levinsonovem Rain Manu (ki pa je tak skoraj izključno po zaslugi odličnega Dustina Hoffmana), pozneje pa je tudi v Stoneovem Rojenem četrtega julija (1989) in sijajni Andersonovi Magnoliji (1999) dokazoval, da vendarle ni najslabši igralec vseh časov.



Kakorkoli že: romanca ameriških sanj o lastnem baru s koktajli, idealistična prispodoba relativnosti uspeha ter lahkotna moralka o odgovornosti prijateljstva in ljubezni (mi) še danes predstavlja pojem sproščenega, kratkočasnega večera v dvoje (jaz in heineken — ne, saj se hecam) in v primerjavi z večino podobnih novodobnih slikosukov celo določeno trajnostno substanco. Eden izmed bolj posrečenih "slabih" filmov je bil, zanimivo, finančno izjemno uspešen (s proračunom 11 milijonov je v kinodvoranah nastrgal 15-krat večji znesek); prislužil si je nominaciji za globus in grammyja za glasbo, deležen pa je bil tudi dveh malin (za najslabši film in najslabši scenarij) in še dveh nominacij (za najslabšega igralca in najslabšo režijo). Khm. Mešano na žaru s prilogo, prosim!

THE HOST

Stephenie Meyer je ameriška avtorica trivialne mladinske literature, konkretneje, novodobne vampirske sage Somrak. V filmski obliki se je žajfnica o bledično koprnečem krvosesu Edwardu Cullenu in njegovi nevrotični človeški izbranki Belli Swan dodobra usidrala v zavest butastih emo najstnic, celotna franšiza s skupnim proračunom 385 milijonov pa je samo v kindvoranah po vsem svetu odtlej namolzla impresivne tri milijarde in pol dolarjev. Kot bi rekel Keanu: Whoa. Če je od tega Stephenie po pogodbi za avtorske pravice v povprečju dobila le odstotek (pa domnevam, da je zanesljivo dobila več), se lahko ona, njeni potomci in vsi njihovi otroci uležejo pod palmo na Havajih in do konca življenja uživajo v blaženem brezdelju. (Po nekaterih podatkih lestvic bogatašev v reviji Forbes je pisateljica celo brez honorarjev za knjige in spremljajočega merchandisinga že leta 2009 tehtala nad 125 milijonov dolarjev.)

Stephenie Meyer, DUŠALeta 2008 je napisala svoj drugi večji knjižni projekt, znanstvenofantastični roman The Host (z naslovom Duša so ga dve leti pozneje v slovenščini izdali pri Mladinski knjigi, zajetno bukvo dobite že za 14,99 € in njeno različico tudi v e-obliki), ki naj bi bil v nasprotju z vampirsko limonado "namenjen odraslim bralcem". Zamorec, lepo te prosim. Absolutno ničesar nimam proti mladinskim povestim in še manj proti temu, da nastajajo tudi tako plehka jajca, kakršna je saga Somrak, ampak ostanimo na realnih tleh, prav?

Filma in adaptacije scenarija se je lotil Andrew Niccol, priznani in večkrat nagrajeni novozelandski režiser žlahtne sci-fi mojstrovine Gattaca (1997) ter avtor briljantne medijske satire Trumanov šov (1998), pa še marsičesa. Sklepam lahko le to, da mu vojska hollywoodskih kravatarjev in producentskih mogotcev tokrat ni dovoljevala baš veliko ustvarjalnega navdiha in se je moral pri zgodbi oportunistično držati knjižnega izvirnika. Ka-čing! When money talks, the bullshit walks.


Zunajzemeljska bitja, ki hočejo mir, demokracijo in strpnost, osvojijo Zemljo, se polastijo ljudi in jim ukradejo identiteto, tako da vsako telo dobi novo dušo. In ker vsi ljudje dobijo novo dušo, isto dušo, na Zemlji zavladajo večni mir, prijateljstvo, bratstvo in konsenz (konec vojn, nasilja, revščine), saj vsi ljudje mislijo in čutijo isto. Razen Melanie (Saoirse Ronan), pri kateri ta sovražni prevzem ni uspel – dobila je sicer novo dušo, toda infiltracija zunajzemeljskega parazita, njenega novega jaza, ni povsem uspela, saj globoko v Melanie še vedno utripa njena »prava« identiteta, ki noče stran. —Marcel Štefančič jr., Mladina

Film (ustreznejši slovenski naslov bi nemara bil Gostitelj) je nekaj takega kot lahkotne popevke Tinkare Kovač ali Andraža Hribarja: na smrt dolgočasen, neznosno enoličen, čustveno sterilen, z neskončno ponavljajočimi se lajtmotivi, dolgimi hrepenečimi pogledi, lesenimi glumaškimi nastopi v izraznem razponu poginule rovke (tudi William Hurt in Frances Fisher se zaman trudita), za Meyerjevo značilno plitvimi mladostniškimi ljubezenskimi trikotniki in štirikotniki ter s patetično poenostavljeno zgodbo, ob kateri vsakemu kolikor toliko razumnemu filmoljubu boleče zateka čelni reženj. Diabetična romanca prinaša nekakšno prispodobo o najstniški samopodobi in percepciji lastnega telesa ter nauk o strpnosti do drugačnosti, pomenu odpuščanja in univerzalni vzajemnosti. Zemljo so v nedoločljivi prihodnosti zavojevala napredna bitja, ki se kot benigen borgovski parazit naselijo v zavest ljudi in prevzamejo njihovo telo; divjaško človeško vrsto tako naredijo prijazno do sebe in okolja, razumevajočo in civilizirano. Nekateri se kraji identitete in spominov kajpak upirajo in — če skrajšam 2-urno jeremijado — slednjič bo brezmejna ljubezen odrešila in zbližala obe rasi.



Zmedeni samogovor v glavi osrednje protagonistke, v kateri se istočasno pojavljata dve osebnosti, namreč zemeljska gostiteljica Melanie Stryder (simpatična Saoirse je razen solidne fotografije takorekoč edini razlog za ogled filma) in njena vesoljska "duša" Vandrovka, uspešno pokvari še tisto malo zabavnosti in duhovitosti, ki ju premore razvodeneli in manj brihtnim 11-letnicam namenjeni scenarij. (Višek bebavosti doseže zaplet, kjer se Max Irons zaljubi v osebnost prave Melanie, njegov prijatelj Jake Abel pa v njen zajedalski alter-ego v isti osebi). Siloma razvlečena dramaturgija je (kljub razmeroma obetavni sci-fi premisi in celo vizualnemu potencialu) nadvse statična in pripoved smešno monotona, če motečih nedoslednosti in kričečih zgodbovnih lukenj niti ne omenjam; celokupni vtis pa milje daleč od politično-satirične vrednosti klasik tipa Kaufmanova Invazija tretjih bitij (1978) ali napeto preganjavičnih trilerjev kot kultni Carpenterjev Stvor (1982).

Prav nič ne dvomim o tem, da bo Duša (film se pravkar vrti v Koloseju) po finančni plati še ena huronska uspešnica.
10 KOMENT.
23. APR. 2013

Izvirniki in rimejki (ki to niso) 13

2 KOMENT.
18. APR. 2013

Antichrist (2009)
IMDb | YouTube | moj vtis: ●●●●●●●○○○

Lars von Trier bi bil lahko eden od tistih (filmskih) umetnikov, ki pregovorno hodijo po nelagodni meji med genialnostjo in norostjo; dasiravno se je ob nekaterih že tako čudaških izjavah na tiskovni konferenci v Cannesu (cinično? iskreno?) oklical za najboljšega režiserja vseh časov. A tudi jaz se lahko imam za the best recenzista™ ever, pa to en drek pomeni, kajti [A] lastna hvala se pod mizo val'a, in [B] umetnik že po definiciji ne more objektivno ocenjevati in ne sme interpretirati svojih stvaritev — med drugim iz nekega obče zdravorazumskega razloga: ker (običajno) niso namenjene njemu samemu, temveč širši, nevedni, prozaični in k posploševanju nagnjeni javnosti. (Razen če ni tako. V tem primeru pa ne gre za umetnost.)


Zgodba je razdeljena na štiri poglavja, šokantno pa jih načne upočasnjen, črno bel prolog, v katerem spolni akt zakoncev (Willem Dafoe in Charlotte Gainsbourg) pospremi tragična smrt njunega sina. Nadaljevanje prinese ženino globoko žalost in obup ter resne psihološke travme, ki se jih mož, po profesiji terapevt, nameni ugnati v osamljeni kajži sredi gozda. Eksplicitni in trpki prikazi bridkosti in gorja ob soočanju s kruto realnostjo se daleč od urbane civilizacije postopno sprevračajo v nedoumljive bizarnosti, ki jih narekuje zlovešča narava — tako tista okoli njiju kot njuna sama. Von Trier tematski tok spelje na mlin zlonamernosti in izprijenosti ženskega duha, konfuzne in moralno sporne namige pa podkrepi z zajetno mero krščanske in poganske simbolike ter frontalnimi prizori spolnega nasilja. —Jan G.

Pri pomenski in tematski analizi njegovega estetsko visoko stiliziranega in simbolno bogatega ekscesa je marsikdo izhajal iz zakulisja življenja kontroverznega danskega režiserja: predvsem njegovega domnevnega (latentnega) sovraštva do žensk in mučnih obdobij klinične depresije, med katerimi naj bi bil nezmožen kakršnegakoli ustvarjanja. Oboje naj bi von Trier katarzično vnesel (in se s tem "ozdravil") v svoj artistični umotvor in oboje naj bi bilo odraz freudovskih travm po izpovedi njegove matere, ki je šele na smrtni postelji leta 1989 priznala, da njen mož v resnici ni bil Larsov biološki oče. Dečkov roditelj in vzgojitelj je bil "prijazen, vendar neodločen in šibak mož brez višjih ciljev" — zaplodil pa ga je materin nekdanji delodajalec Fritz Michael Hartmann, klasični glasbenik strogih krščanskih načel in domnevni sodelavec odporniškega gibanja zoper naciste med nemško okupacijo Danske. Po nekaj nerodnih srečanjih je njegov pravi oče prekinil stike z biološkim sinom (umrl je leta 2000), von Trier pa je pozneje (morda v znak sprave in kot poskus čustvenega odmika od "nepravega" očeta) presenetljivo sprejel katoliško vero. (Leta 2009 je pa menda spet izjavil, da je v resnici "precej slab katolik" in da je po prepričanju "bolj ateist".) 



Je potemtakem nenavadno, da so Larsove izpovedne motive krojili občutki krivde ter vprašanja etike in vere, njegov nasprotujoči si moralni nazor pa je zanimivo (morda celo nehote) blizu načelom Friedricha Nietzscheja? (Leta 2007 je von Trier nastopil kot pripovedovalec v filmu De unge år: Erik Nietzsche sagaen del 1, posnetem po njegovem scenariju.) Slavni nemški filozof je namreč tik pred dokončnim živčnim zlomom leta 1895 izdal odmevno razpravo Der Antichrist — ki s provokativnim naslovom (dvoumnost besedne igre Kristus/kristjan se je pri prevodih izgubila) ne meri na biblijski lik Antikrista, temveč na kritiko krščanskih institucij. Nietzsche sam je antikrist(jan), ko govori o "morali gospodarja" (ki tehta posledice dejanj, njeni vrlini pa sta ponos in moč) kot nasprotju "morali sužnja" (ki tehta namen dejanj, njeni vrlini pa sta ponižnost in sočutnost) in odločno zavrača nekatere najosnovnejše vrednote zahodnjaške krščanske paradigme. Po Nietzscheju sta vera in zaupanje v cerkvene instutucije (ki predstavljajo utelešenje korupcije, nemoralnosti in dvoličnosti) prinesla hinavski odmik od zdravega razuma in naravnega reda (kot kritično nasprotje morali sočutja in nihilizmu Arthurja Schopenhauerja). Človek je v etično-razvojnem smislu spontana žival brez prirojenih načel, onkraj dobrega in zla; lažno "usmiljena" krščanska indoktrinacija pa mu je z arhetipom izvirnega greha vcepila krivdo in ga naredila šibkega, depresivnega, celo samouničevalnega. V svojih verskih dogmah uči, da je trpljenje odraz svetosti in da so mučeniki dokaz veljave religije; v resnici pa krščanski nauki izražajo sovraštvo do narave ter prinašajo dekadenco in propad idealov; krščanski bog je tako negacija življenja samega. Bog je mrtev.
Antichrist zgleda kot Von Trierjeva inačica mojstrovine Misery, kot porno inačica videospota Please Don’t Leave Me pevke Pink in kot ultimativna odrešitev, ali če hočete, ultimativno očiščenje, kjer si partnerja pohabita genitalije. To ni Cesarstvo čutil iz leta 1976, to je čisti freak show, še en Hard Candy, ali še bolje, še en I Spit on Your Grave, ki ga je pač režiral svetovno priznani režiser, ki se je z zelo eksplicitnimi prizori seksa srečal že v filmih Lom valov in Idioti. Art pornič, ki šokira in žal tudi dolgočasi. [...] Zelo nazoren film, z jasno željo po šokiranju gledalcev in z idejo, da si lahko priznani režiser dovoli prav vse. V bistvu poceni trik in prekrivanje klišejske in večkrat videne zgodbe, ki gre tokrat pač pošteno čez rob. —Iztok

Za navidez konvencionalnim pročeljem družbenih norm se po lynchevsko skrivata patologija in gniloba. Verske aluzije se pri von Trierju ne zrcalijo le v pandemonski boschovski pokrajini (ki v nekaterih prizorih spomni na sloviti triptih Vrt zemeljskih naslad) in sprevrženem freudovskem imaginariju (lisičja luknja kot vagina, posušeno drevesno deblo kot falus), temveč tudi v alegoričnem prikazu svetopisemskih motivov. Gozdni "paradiž" oz. Eden je kraj vzajemnega očiščenja žalujočega zakonskega para in vir prvinskih strahov, njegovi "trije berači" oz. Žalost (srna z mrtvorojenim mladičem), Bolečina (lastno drobovje trgajoča lisica) in Obup (v tla zakopani krokar) pa so videti kot poganska antiteza treh modrecev/kraljev, ki so novorojenemu Jezusu v dar prinesli zlato (simbol kraljestva na Zemlji), kadilo (simbol božanskosti) in dišeče olje mire (simbol smrti); ko se te mitske živali prikažejo smrtniku, menda vselej nekdo umre. (Bodisi simbolično ali dejansko.) Odrešitve torej ne gre pričakovati in slednjič bo zavladal Kaos.



Njegova dvoumna usoda (je tisto jagodičje strupeno, zaključni privid pa plod predsmrtnih halucinacij?) in njena eksplicitna kazen (rezanje klitorisa) sta dovolj očitni — kakšna pa sta njuna greha? Njena krivda je v preveč svobodomiselnem izražanju principa ženskosti (v srednjem veku so na grmadah sežigali tovrstne "čarovnice") in egoističnem predajanju užitkom (med ekstazo spolnega odnosa je v resnici videla, da bo sin omahnil skozi okno), on pa je bil v svoji intelektualistični aroganci preveč zaverovan v očiščevalno moč psihoanalize in logiko razumskih načel. (Charlotte Gainsbourg je v intervjujih priznala, kako je imela občutek, da v prenesenem pomenu igra samega von Trierja, ki se skuša maščevati psihiatru.) Ona se je tiraniji vsiljenega patriarhalnega racionalizma nezavedno upirala z disertacijo o zgodovinskem pobijanju žensk in naklepnim pohabljenjem dečkovih stopal z napačnim obuvanjem čevljev (med usodnim uvodom je namenoma utišala otroški monitor; eterična Händelova arija Lascia ch'io pianga iz njegove opere Rinaldo pa, ironično, govori o osvoboditvi izpod okovov), on pa ni hotel razumeti zlonamerne kaotičnosti narave (ter neobvladljive "obsedenosti" žensk) in se je s privzgojeno iluzijo o nadzoru za vsako ceno tragično slepil glede žalovanja, zmožnosti prebolevanja in civilizacijske delitve spolnih vlog. Ejakulirana kri je nemara skromno povračilo za tisočletno trpljenje podrejenih žensk, vendar se je tudi nesmiselno zoperstavljati in pravičniško soditi o tistem, kar je — v vsej bizarni nedoumljivosti — kot neločljiva človeška bit prav tako del narave.
34 KOMENT.
16. APR. 2013

Kenguruji in vroče bejbe

0 KOMENT.
11. APR. 2013

The Incredible Burt Wonderstone (2013)
IMDb | YouTube | moj vtis: ●●●●●○○○○○

Ameriška komedija se z različnimi trendi spreminja in se pri tem razvija, tako kot kinematografija tudi sicer; včasih pa ubira nekoliko nedoumljiva pota in ima svoja slepa črevesa. Recimo genialnega Adama Sandlerja. Ne glede na to je v splošnem zaslutiti obči novodobni trend humorja, ki se na lestvici približno od Sandlerja do Ferrella sicer počasi že odmika tako od tradicionalne stand-up forme kot tudi od obscenih dovtipov straniščnih bratov Farrelly, a vseeno ne najde prave izrazne substance in se neodločno opoteka po spolzkih tleh neartikulirane komedije absurda ter čudaškega humorja nelagodja — na subtilni meji med različnimi zvrstmi, od farse do drame, kjer marsikdo komajda še zazna sledi pristne zabavnosti in spontane duhovitosti. Skratka: komedija postaja vse manj smešna in čedalje bolj ... nekaj drugega. Pretenciozen družbenokritični izraz, samoreferenčni meta-kontekst ali satirična podoba sodobne percepcije zabavljaštva, nimam pojma — če sem odkrit, pogosto ne vem več, kaj naj si mislim. (Beri: docela nezanimivi Zach Galifianakis ter razvpita Prekrokana noč in podobni ekscesi.)



Avtorja podobno bizarne in nesramne komedije Kako se znebiti šefa? (2011) Jonathan M. Goldstein in John Francis Daley (oba sta predtem med drugim pisala dialoge za forenzično kriminalno nadaljevanko Bones) sta se tokrat spajdašila z režiserjem Donom Scardinom; ki je doslej prav tako snemal povečini televizijske nanizanke. Značilni sitcom pedigre se pravzaprav pozna vsem ustvarjalcem, saj ima tudi scenarij pridih nečesa nedokončanega ali improviziranega oz. poskusnega in le na pol razdelanega, kar bi bilo kot nekakšen pilotni projekt del širše podobe; obenem pa težko prikrije neizkušenost režiserja pri celovečernih projektih in delu z velikimi igralskimi zvezdami. Ironično je to, da so prav slednji pravzaprav zaslužni za dejavnik gledljivosti umotvora, ki pa kljub temu ne presega razmeroma neposrečene naključne komedije oz. kompilacije skečev poljubnega čezlužnega večernega šova. Je lahko film s Stevom Carellom, Stevom Buscemijem, Jimom Carreyjem, Jamesom Gandolfinijem in Alanom Arkinom v najboljšem primeru povprečen in nezapomnljiv, v najslabšem pa nedomišljeno skrpucalo (vsaj, kar zadeva duhovitost in zabavnost)? Aham.™



Zgodba spremlja vegaškega odrskega čarodeja Alberta z umetniškim imenom "Burt Wonderstone" (Carrell) in njegovega dolgoletnega stalnega sodelavca "Antona Marveltona" oz. nekdanjega sošolca Anthonyja (Buscemi), s komer sta prijatelja še od otroških dni. Dečka sta v rokohitrskih trikih našla uteho pred šolskimi nasilneži in sredstvo za beg v domišljijske svetove. Mnoga leta pozneje je zlasti Burt na moč zdolgočasen, naveličan rutinskih predstav in poln samega sebe, čarodejski posel pa izgublja svojo prvinsko privlačnost. Njuni nastopi so čedalje manj obiskani, zato pa postaja iz dneva v dan bolj priljubljen novi, kontroverzni poulični čarodej Steve Gray (Carrey), nekakšna dolgolasa potetovirana inačica Crissa Angela, ki jima prevzema vse več občinstva. Nesramnemu tekmecu za nameček sledi še razdor med sodelavcema; Burt bo moral potoniti povsem na dno lastne samopodobe in umetniške integritete, preden mu bo ostareli, že upokojeni legendarni čarodej in njegov idol Rance Holloway (Arkin) nenadejano pomagal vnovič odkriti bistvo te obrti ter ljubezen do magične spretnosti.



Arhetipska zasnova o iskanju izgubljene očaranosti nad svetom se zdi obetavna, izvedba pa je žal nadvse ušiva. Razumem, da so želeli ustvarjalci pričarati samonanašajočo se paralelo same komedije in morda celotne industrije zabave (oz. metaforo o tem, v kakšni krizi se je ta znašla), a v scenariju in njegovi utelesitvi takorekoč ni dobro ničesar™ — tempo in časovna usklajenost (tako pomembna pri komediji), prikaz in karakterizacija likov (vnovična gumijasta izraznost Carreyja in njegovi neokusni performansi k temu baš ne pripomorejo), cinična satira o dvolični dobičkonosni plati zabavljaške panoge in pohlepu njenih protagonistov (utelešena v Gandolfiniju) ter (kvazi)navdihujoča prispodoba o padcu v nemilost in odkrivanju lastne človeške srži. Nerodno, neenakomerno in nedosledno sestavljena dramaturgija, groteskne samoreferenčne šale in plehka, hitro pozabljiva celostna podoba. Škoda, da se edina kolikor toliko zabavna domislica v hangoverskem slogu pojavi šele kot credit cookie tik pred odjavno špico. Prepozno, Don Scardino. Vse, kar morate vedeti o tem filmu, pravzaprav prikaže že napovednik.

UPSIDE DOWN

Dober dan, jaz sem Juan Diego Solanas, dogovorjeni smo bili za sestanek. Hm ... Solanas? Juan? Moj oče je Fernando E. Solanas, eden najpomembnejših sodobnih argentinskih režiserjev.

Pozdravljeni, mladi mož. Jaz pa sem James Skotchdopole, sin pomočnika režije Walterja Skotchdopola ter tudi sam asistent režije, direktor tega studija in izvršni producent filmov kot True Romance, Crimson Tide, Enemy of the State, Man on Fire, Grindhouse in Django Unchained. Kako ste? In kaj bo dobrega?

Veste, imam eno sijajno idejo za fantazijsko, pravzaprav romantično dramo o nemogoči ljubezni in premagovanju preprek.

Mislite na eno tako "Romeo in Julija" zadevo? Verjetno veste, da smo od Shakespearovih tragedij dalje dobili milijon navdihujočih zgodb in tozadevnih filmov o nesojenih ljubimcih, ki jih ločujejo socialne, kulturne, rasne, generacijske in tehnološke razlike?

Ampak take še ne. Pazite to: mlada ljubimca, ki prihajata z dveh stikajočih se planetov z nasprotnima gravitacijama. Razumete? Obrnjena sta na glavo: prvega vleče težnost njegovega sveta navzgor, drugega pa njegov planet navzdol.

Aham, zanimivo. Zlasti zato, ker je to nelogično in fizikalno nemogoče. Ampak okej, saj je jasno, gre za domišljijsko reč, za znanstveno fantastiko. Torej "se dajeta gor", če prav razumem?

Ne, pa se ne, ker je strogo prepovedano druženje in mešanje ljudi z obeh planetov. Zgornji svet je bogat in tehnološko napreden, spodnji pa je reven in ima naravne vire. Razen tega stik dveh nasprotnih snovi po kakšni uri povzroči segrevanje materije in izzove požar.

Kako pa sta se potem sploh spoznala?

Pohajkovala sta vsak na svoji gori, ki se skoraj stikata, takole, iz nasprotnih smeri. Zaljubila sta se že kot otroka, potem pa ona (iz zgornjega sveta) med njunim izletom nekoč doživi nesrečo in izgubi spomin in pozabi nanj in na njuno mladostno prijateljstvo, on (iz spodnjega sveta) pa misli, da je mrtva in jo po mnogih letih po naključju vidi na televiziji in nato skuša priti do nje ...



Kako, "zgornjega" in "spodnjega", ali ni to navsezadnje relativno?

Seveda, ampak nekako ju pač moramo poimenovati, da ju bodo gledalci ločili med seboj.

A ni "zgornji" bogat in ves bleščeč, "spodnji" pa smrdljiva luknja?

Nekaj takega. No ja, pustiva zdaj to. Skratka, zadeva predstavlja vizualno sila obetavno premiso, eno tako nadrealistično escherjevsko uganko, kjer ljudje in predmeti visijo iz vseh smeri in morajo premagovati zakone gravitacije in se s tem simbolično zoperstavljajo razlikam med prirojenimi statusi ...

Ti vzporedni univerzumi me spominjajo na von Trierjevo Melanholijo ali pa na dramo Another Earth. Pa tudi Nolanov Inception in še marsikaj drugega mi zdaj nekako hodi po glavi. Ampak dobro, slišati je še kar zanimivo. Kaj pa zgodba?

Emm ... Kako to mislite?

Ja, zgodba pač. Kaj se dogaja sicer, kako se zadeva razplete, kakšen je družbeni kontekst, ali sta ljubimca nazadnje skupaj ali ne, ali svoja svetova rešita te uničujoče gospodarske soodvisnosti in krivic? Pa karakterizacija likov, prepričljivost, izraznost, emotivna vrednost, kemija med osrednjima protagonistoma?

Mnja, do tja v bistvu še nisem prišel, ampak ...

... Ampak sponzorja za produkcijo bi pa le radi imeli?

Hja, pa že. Najbrž.

No prav, bom razmislil, pogovoril se bom z upravnim odborom in vam potem sporočil. Ampak na dramaturgiji in kakšni malo bolj sofisticirani pripovedi pa le delajte, če že sami pišete scenarij. Saj nastavek je dober, a posrečena zamisel še ne zapolni celovečerca. Nikar ne mislite, da se bo ideja komu zdela zanimiva samo zato, ker v filmu ljudje visijo s stropa. Kaj podobnega smo že videli, veste.

Saj ne, hočem reči, saj bom, hvala, se slišimo. Kul. Ne bo vam žal, gospod Skotchdopole. Res.

Aham. Upam.
3 KOMENT.
4. APR. 2013

The Croods (2013)
IMDb | YouTube | moj vtis: ●●●●●●●○○○

Po tehnični plati so animiranke v zadnjih letih dosegle raven, ki je postala kar nekako samoumevna in je niti ni treba več posebej poudarjati; če gre za sloviti studio DreamWorks, torej moremo pričakovati nič manj kot vizualno poslastico, ki vsakokrat preseže in nadgradi njihov prejšnji projekt (Shrek, Madagascar, Kung Fu Panda, How to Train Your Dragon, Rise of the Guardians). Sčasoma začnejo pozornost pritegovati drugi elementi: dramaturgija, dinamika, (digitalna) scenografija in prikaz prizorišč, pripovedna plat, sporočilnost, izraznost in karakterizacija likov, družbena kritičnost ter kajpak poučnost — glede na to, kateremu rodu so te zgodbe prvenstveno namenjene (in na kar v vsesplošni fasciniranosti nad razkošno izkušnjo odrasli radi pozabljamo). Čeprav Krudovi obče tematsko (nemara pričakovano) nekoliko zaostajajo za svojo zrkla solzečo, fantastično barvito zunanjo podobo in neverjetno kratkočasnostjo, pa prav gotovo niso povsem brez substance.



Zgodba o zabavni jamski familiji, ki se zaradi prazgodovinskih tektonskih premikov odpove (varljivi) varnosti votline in se poda na potovanje v neznano, prinaša ne le prispodobo o psihosocialni genezi sodobne družine (ki se iz patriarhalne čredne ureditve emancipira v rodbinsko skupnost enakopravnih odnosov), temveč tudi metaforo o duhovni praznini skrajno individualiziranega modernega človeka — ki v divjem pehanju za zaslužkom preživetjem ne pozna več svojih sosedov in rojakov, pozablja na omiko in kulturne vrednote, se je za ceno (priučene) varnosti pripravljen odpovedati vsakršnemu tveganju ob novih izkustvih in raje živi v okosteneli družbeni izoliranosti lastnih subjektivnih meril. "Kar je novo, je slabo," pravi ata Grug (Nicolas Cage), "in radovednost te lahko ubije." Uporniška starejša hči Eep (Emma Stone) seveda kljubuje očetovim zapovedim in ko je njene pozornosti deležen mladi idealistični samotarski nomad Fant (Ryan Reynolds), ki jim prinese ogenj in številne uporabne ideje, za nikogar ni več poti nazaj: Krudovi bodo morali kot družina dozoreti in hočeš nočeš sprejeti izziv drugačnega življenja. Ne bo preprosto, na poti k soncu bodo doživeli vzpone in padce, marsikaj bodo morali žrtvovati in pustiti za seboj; a zato bosta zadoščenje in končna nagrada toliko žlahtnejša. Prisrčna animiranka (pri nas tudi v sijajni sinhronizirani različici) tako prinaša navdihujoč nauk o pomenu mladostne radoživosti ter o pogumu in odločnosti, da se brez predsodkov soočimo z neogibnostjo sprememb.
0 KOMENT.
1. APR. 2013

Čista petica
Kaj se je godilo, kar pišem blog

Bloganje je sila zanimiva reč; lahko se pogovarjaš in celo prepiraš sam s seboj. "Aham," če pavšaliziram.™ Le kaj bi brez zabavnih gartnerizmov™ in humorja nasploh? Ter brez nekega pisunskega spletnega filmoljuba? I, kaj neki: vse bi bilo popolnoma enako. Bulmastifi bi lajali (čeprav je zadnje čase slišati bolj cviljenje) in kokošja karavana bi lezla dalje. Marsikdo na slovenskem blogerskem prizorišču (na Siolu, na Bloggerju ali kje drugje) seveda piše veliko dlje in/ali bolje od mene, a vseeno: obletnica je le obletnica in še okrogla je. PET faking LET, dragi moji. Jp, prav ste prebrali.™ V resnici sem na blogu neposrečeno duhovičil že pred aprilom 2008, a tisti prvi prispevki niso omembe vredni in so šli kmalu v nepovrat; za svojega prvega uradnega štejem nerodno sestavljen in neartikuliran zapis o filmu The Mist. Odtlej se je skupno nabralo 670 člankov oz. kakšnih 530 filmskih vtisov ter približno 140 drugih razglabljanj (kaže, da sem povprečno napisal poltretji pripevek na teden); vsa ta količina besedila je že razmeroma nezanemarljiva, v člankih sem naštel krepko več kot četrt milijona besed oz. nekaj milijonov znakov, kar znese za spodobno enciklopedijo.



Celokupno število klikov na blogu filmoljub se je v tem času (vsaj, odkar blogerska platforma Blogger beleži statistiko obiskov) premaknilo čez 300.000. Zanimivejše pa so številke obiskanosti v zadnjem letu, torej v času od aprila 2012 do aprila 2013. Če je verjeti Bloggerjevi statistiki, me razen v domačih (b)logih menda berejo še v ZDA, Nemčiji, Nizozemski, Veliki Britaniji, Franciji, Rusiji, Italiji, Hrvaški in Kanadi. Rekordni mesec po obiskih je bil januar letos, ko je bilo zabeleženih 17190 unikatnih ogledov bloga, kar je v celomesečnem povprečju pomenilo približno 550 bralcev na dan; v vsem zadnjem letu pa je povprečje dnevnih ogledov vendarle bližje številki med 360 in 370 obiskovalcev. Tako spodbudnega rezultata se tedaj, ko sem nerodno začenjal s svojimi pisarijami, vsekakor nisem nadejal in sem ga na moč vesel.

V mislih sem se tako nostalgično sprehodil po zadnjih petih letih in se skušal spomniti, kaj pomembnega se je v tem času dogajalo.



2008 • Nekomu se zdi, da bi na blogu lahko pisal "o filmih in še čem". Ciklon Nargis doseže Burmo; v nevihti po ocenah umre 100.000 ljudi, kar pomeni drugi najsmrtonosnejši poimenovani ciklon v zgodovini. "Zadnji spust po Savi" se konča z najhujšo nesrečo na vodi v Sloveniji. Bill Gates odstopi kot predsednik Microsofta. Poletne olimpijske igre v Pekingu. Likvidnostna kriza ameriškega bančništva povzroči največji bankrot v zgodovini ZDA (investicijska banka Lehman Brothers) in zahteva večje vladne intervencije v drugih finančnih podjetjih; dogodki sprožijo globalno finančno krizo. Državnozborske volitve v Sloveniji se po neuradnih rezultatih končajo s tesno zmago Socialnih demokratov. Na dvodnevni obisk v Slovenijo prispe britanska kraljica Elizabeta II. Na volitvah za 44. predsednika ZDA zmaga demokratski kandidat Barack Obama in postane prvi temnopolti predsednik v zgodovini te države. Vrtijo se filmi Hunger, Revolutionary Road, WALL·E, Slumdog Millionaire in The Wrestler. Umrejo Janez Drnovšek, Arthur C. Clarke, Charlton Heston, Heath Ledger, Sydney Pollack, Paul Newman in Michael Crichton.

2009 • Rusko državno podjetje Gazprom zaradi spora z Ukrajino prekine dobavo zemeljskega plina po cevovodih proti Evropi, kar povzroči energetsko krizo. Izrael umakne vse svoje enote iz Gaze. Najhujši gozdni požari v zgodovini Avstralije zahtevajo vsaj 181 žrtev, skoraj 2000 domov je uničenih. Svetovna zdravstvena organizacija izda opozorilo o epidemičnem širjenju novega seva virusa gripe A z oznako H1N1, t.i. "prašičje gripe". Slovenija prevzame polletno vodenje Sveta Evrope. General Motors, drugi največji proizvajalec avtomobilov na svetu, razglasi stečaj. Evropsko prvenstvo v košarki na Poljskem se konča z zmago španske reprezentance; slovenska reprezentanca osvoji četrto mesto, kar je njena najboljša uvrstitev na evropskih prvenstvih. Irska narodna osvobodilna vojska oznani konec oboroženega upora. Premierja Slovenije in Hrvaške, Borut Pahor in Jadranka Kosor, podpišeta arbitražni sporazum o reševanju mejnega spora med državama. Vrtijo se filmi Avatar, District 9, Inglourious Basterds, Zombieland in The Road. Umrejo Maurice Jarre, Božo Kos, David Carradine, Damijan Cavazza, Michael Jackson, Farrah Fawcett, Brittany Murphy, Patrick Swayze, Jure Šterk in Tomaž Humar.


Copyright © Reka Ankh (risba in besedilo)

2010 • Rušilni potres z močjo 7. stopnje po Richterjevi lestvici prizadene Haiti; po ocenah je žrtev med 100 in 200 tisoč, močno je poškodovana prestolnica Port-au-Prince. Zimske olimpijske igre v Vancouvru. Potres z močjo 8,8 stopnje po Richterjevi lestvici in epicentrom 115 km severno od mesta Concepcion prizadene Čile. Več kot 230.000 prostovoljcev v akciji "Očistimo Slovenijo v enem dnevu" čisti divja odlagališča odpadkov. Študentska in Dijaška organizacija Slovenije pripravita demonstracije proti vladnemu zakonu o malem delu, ki se jih udeleži več kot 10.000 študentov in dijakov; protesti se sprevržejo v izgrede, ko pričnejo demonstranti metati različne predmete v parlamentarno poslopje. Svetovno prvenstvo v nogometu v Južni Afriki se konča s prvo zmago španske reprezentance. Svetovno košarkarsko prvenstvo v Turčiji se konča z zmago ameriške reprezentance in osmim mestom slovenske. Močno deževje povzroči poplave po večjem delu Slovenije. Nekomu se rodi drugi otrok. WikiLeaks začne z objavo zbirke 250.000 zaupnih ameriških diplomatskih depeš, ki zaradi svoje vsebine povzročijo pretres v svetovni diplomaciji. Vrtijo se filmi Inception, Black Swan, The Social Network, Another Year in The King's Speech. Umrejo Leslie Nielsen, Dennis Hopper, Tony Curtis, Blake Edwards, Jure Robič, Sonja Rozman in Juan Antonio Samaranch.

2011 • Zaradi množičnih protestov v Egiptu odstopi predsednik Egipta Hosni Mubarak, s čemer se konča njegova tridesetletna vladavina. Nekdanja hrvaška generala Ante Gotovina in Mladen Markač sta pred haaškim sodiščem spoznana za kriva vojnih zločinov med operacijo Nevihta in obsojena na dolgoletne zaporne kazni; v akciji srbske varnostno-obveščevalne agencije je aretiran Ratko Mladić, obtožen vojnih zločinov v vojnah na območju nekdanje Jugoslavije. Slovenski volivci na referendumih zavrnejo vse tri vladne predloge zakonskih besedil: novelo zakona o varstvu dokumentarnega in arhivskega gradiva ter arhivih, zakon o preprečevanju dela in zaposlovanja na črno ter zakon o pokojninskem in invalidskem zavarovanju. Na Bledu poteka Svetovno prvenstvo v veslanju. V dveh terorističnih napadih Norvežana Andersa Breivika v Oslu in na otoku Utoya je ubitih 77 in ranjenih 96 ljudi. Državni zbor RS izglasuje nezaupnico vladi Boruta Pahorja; na predčasnih državnozborskih volitvah prejme največje število glasov stranka Zorana Jankovića Pozitivna Slovenija. Združene države Amerike formalno razglasijo konec iraške vojne. Vrtijo se filmi Drive, Rango, The Artist, Intouchables in Midnight in Paris. Umrejo Elizabeth Taylor, Sidney Lumet, Osama bin Laden, Steve Jobs, Amy Winehouse, Lojze Slak in Tone Pavček.


Copyright © Reka Ankh (risba in besedilo)

2012 • V državnem zboru RS je potrjena 10. vlada pod vodstvom premierja Janeza Janše; slovenski sindikati javnega sektorja organizirajo stavko javnega sektorja zaradi nestrinjanja s predvidenimi vladnimi varčevalnimi ukrepi. Evropsko prvenstvo v nogometu se konča z zmago španske reprezentance. 30. poletne olimpijske igre v Londonu. V strmoglavljenju balona v okolici Iga umrejo štirje ljudje, enaindvajset je poškodovanih; najhujša letalska nesreča v zgodovini samostojne Slovenije. Felix Baumgartner ob skoku z višine 39 km nad Roswellom v prostem padu s hitrostjo 1342 km/h kot prvi človek prebije zvočni zid. Mednarodno sodišče za vojne zločine na območju nekdanje Jugoslavije oprosti obtožena hrvaška generala Anteja Gotovino in Mladena Markača. V Mariboru se zbere 10.000 ljudi na protestu proti županu Francu Kanglerju; manifestacija v naslednjih tednih preraste v serijo množičnih protestov proti politiki po vsej državi. V drugem krogu volitev predsednika Republike Slovenije prejme večino glasov Borut Pahor. Kljub majevski "prerokbi" ne napoči konec sveta. Vrtijo se filmi Django Unchained, Beasts of the Southern Wild, The Master, Jagten in Amour. Umrejo Tony Scott, Whitney Houston, Neil Armstrong, Ernest Borgnine, Robin Gibb, Ray Bradbury, Ivan Minatti, Polde Bibič in Miran Trontelj.

2013 (do aprila) • Evropska unija uvede enotno vozniško dovoljenje. V Ljubljani se na največjem iz serije slovenskih protestov proti politični in ekonomski eliti zbere 20.000 zombijev. Meteorit vstopi v ozračje nad rusko regijo Čeljabinsk in eksplodira v zraku, zaradi delcev in razbitih šip na objektih je več sto poškodovanih. Na podelitvi oskarjev za najboljše filme preteklega leta slavijo Ben Affleck, Ang Lee, Daniel Day-Lewis, Quentin Tarantino in Michael Haneke. Benedikt XVI. kot prvi papež po Gregorju XII. leta 1415 samovoljno odstopi z mesta poglavarja Rimskokatoliške cerkve. Ivan J.J. Grozni dobi parlamentarno zaušnico, podalpska kokoška pa krasno novo vlado pod taktirko Župankovićeve pozitivke Alenke Bratušek. Umrejo Danilo Kocjančič, Matjaž Tanko, Boris Strel in Hugo Chávez. Kolosej pretežno vrti puhle bedarije, Gartner še vedno razklada neumnosti, cene oktanskih goriv pa se skupaj z bančnimi obrestnimi merami veselo pomikajo gor in dol, pa spet gor.
9 KOMENT.
28. MAR. 2013

Watchmen (2009)
IMDb | YouTube | moj vtis: ●●●●●●●●○○

Stripovski medij je nekaj posebnega in drugačnega, z lastnimi zapovedmi in pravili; čeprav ga po načinu vizualne komunikacije in avtorski sporočilnosti marsikdo umešča približno nekam med miselni svet knjige in percepcijo filma. (Recimo.) Adaptacije in preslikave zgodb iz enega medija v druge(ga) redko ohranijo draž ter ustvarjalni izraz izvirnika in so v polnovrednosti tozadevne priredbe prej izjema kot pravilo. Če smo konkretnejši: le malo filmskih ustvarjalcev je znalo ohraniti pretanjeno ravnovesje med umetniško izpovednostjo in grafičnim stilizmom oz. ikonografsko vrednostjo ter všečno filmsko pripovedno fluidnostjo. Vsekakor je te elemente stripa odlično razumel Robert Rodriguez, ko je (s Tarantinovo pomočjo) po istoimenskem stripu Franka Millerja posnel Sin City (2005); imenitno filmsko-stripovsko izkušnjo, ki je do danes (po mojem skromnem mnenju, kajpak) ni prekosil še nihče.

A roko na srce: med onimi, ki so se temu idealu (v igranem celovečercu) še najbolj približali, je bržčas tudi ameriški producent, scenarist in režiser ter velik stripovski navdušenec Zack Snyder. Po nekem drugem Millerjevem stripu je posnel svoj digitalni hiperstilizirani bojni spektakel This is Sparta!, pardon, 300 (2007), verjetno navdihnjen (tudi) z Mestom greha in le z manjšimi pripovednimi odstopanji konceptualno zvest prvotni grafični predlogi. Avtentični dramaturgiji oz. scenariju Davida Hayterja in Alexa R. Tseja je tam dodal svoj otipljivo prepoznaven, plastično trendovsko razkošen (in bogat s čutnimi stimulansi), neposreden vizualni slog, prepričljive igralske nastope in celostno produkcijsko vrednost na najvišji ravni. Vse to mu je uspelo tudi v tukajšnji zgodbi po kultnem istoimenskem stripu avtorja Alana Moora ter risarjev Dava Gibbonsa in Johna Higginsa iz leta 1986. (A žal v precej manjši meri, vsaj po moje, pri ekstravagantni vizualni cinemasturbaciji fantazmagoriji Sucker Punch, prvič po lastnem izvirnem scenariju.)


Zgodba je satirična paralela ameriškemu družbeno-političnemu dogajanju po drugi svetovni vojni in sledi hordi junakov, ki se zafrustrirani in stravmatizirani leta 1985 tako ali drugače spopadajo z vsakdanjikom, potem ko so leta njihove slave in supremacije, v katerih so ponosno branili ameriške barve, zaradi skeptičnosti javnosti o njihovi poštenosti in nepokvarjenosti že davno minila. Umor enega izmed članov nekdanje druščine, zloglasnega Comediana (Jeffrey Dean Morgan), obudi skupno preteklost okrutnega odpadnika Rorschacha (Jackie Earle Haley), megalomanskega intelektualca Ozymandiasa (Matthew Goode), mutiranega genija Dr. Manahattana (Billy Crudup), otopelega Batmana Nite Owla (Patrick Wilson) in zavrte lepotice Silk Spectre (Malin Ackerman) ter jo poveže s tiktakajočo Uro pogube, ki napoveduje bližajoči jedrski obračun Združenih držav s Sovjetsko zvezo. —Jan G.

Grafični roman Watchmen pa ni le sijajna politična satira manipulativnega ameriškega imperializma in njegove nasilne ekspanzionistične administracije (s paradigmo superjunakov v alternativni zgodovinski realnosti ob naraščajoči paranoji hladne vojne med velesilama), temveč tudi — ali predvsem — pretanjena metafikcijska paralela, tj. strip o mitologiji stripa. Prvič, s sofisticirano strukturo prepletenih zgodbovnih niti in prispodobo o relativni etiki oz. dvojni morali pravičniških figur, simbolično prikazano v mračni stripovski (v filmu pa animirani) pustolovski gusarski podzgodbi Tales of the Black Freighter; in drugič, z domiselno dekonstrukcijo superherojskih arhetipov (ki so na rovaš družbenokritičnih osti skrajno cinični, nihilistični, sebični in nasilni — a nikakor ne enodimenzionalni in črno-beli — ter delujejo kot groteskna parodija reaganovskega militarizma), ki v osrednjih zakrinkanih protagonistih utelešajo kombinirane značajske lastnosti kar večine risanih superjunakov; vsakdo od njih subtilno (in načrtno) "spominja" na kakšno obstoječo stripovsko figuro. V ospredje večplastne pripovedi postavlja dilemo o legitimnosti politične moči, izraženo v naslovni frazi (lat. "Quis custodiet ipsos custodes?" oz. "Kdo nadzoruje nadzornike?" je slovito geslo starorimskega pesnika Decimusa Iuniusa Iuvenalisa v njegovih satiričnih spisih), in meri na filozofsko načelo družbene upravičenosti najvišje oblasti ter konsenza o prenosu pravice do odločanja na izbrani politični vrh. Če je moč državniške entitete neskončna (ker ji to omogoča etika nasilne dominacije — z manjšo pomočjo vsemogočnega "supermoža" oz. mutiranega jedrskega fizika Dr. Manhattna), ali je tudi etika delovanja za najvišje cilje absolutna, ali pa na vseh ravneh nujno podlega človeškemu pohlepu in njegovim hibam — in je torej nesmiselno verjeti v kakršenkoli konstruktivni razvoj človeške nravi? (Če smo še bolj cinični: je logično milostno uničiti človeštvo ali preprosto počakati, da se uniči samo?) In nemara še pomembnejše: ali ima večjo veljavo statistično izražena kolektivna "pravica" na večinski ravni (ki jo uveljavlja genij z božjim kompleksom Adrian Veidt oz. superjunak Ozymandias) ali populistično, pogosto ozkogledo in ekstremistično, poulično moralno zadoščenje (ki ga kot brezkompromisno "resnico" zagovarja Rorschach); ali pa je slednjič pomembno le preživeti ter modro oportunistično (ali pak idealistično), tukaj in zdaj, sprevideti obe pomanjkljivi in dopolnjujoči se plati medalje (kot se trudi širšo sliko zaznati Dan Dreiberg oz. superjunak Nite Owl), brez moralnih iluzij o pravilnosti legitimizma? Potemtakem niso na mestu niti fatalistično malodušje niti pretenzije o neomejenih možnostih zdravega razuma, temveč zgolj lucidna ironija (samo)zavedanja, da je vse skupaj samo neznansko posrečena kozmična šala; tako kot kaplja krvi na priponki z ikono rumenega smeška.
Batman in Batgirl, vesoljski porno, viagra na dveh nogah, hladna vojna, špekulacija o tem, kaj bi se zgodilo, če bi na oblasti ostal Richard Nixon, Contact, Iron Man, Blade Runner, Apokalipsa zdaj, Možje X, Super Man, Fantastični štirje, The Warriors in še kakih dvesto drugih filmov, dvesto drugih tematik, podzgodbic in pizdarij, ki so jih vtaknili v tole zmešnjavo, kjer je vsega preveč in vsega več kot dovolj. [...] Toda kaj, ko ni ne tič in ne miš, če povemo po domače, pa četudi se tič ves čas vidi v prvem planu. No ja, tič je le del Doktorja Manhattna (Billy Crudup), možakarja, ki orgazme čara z elektriko in ki ga je jedrska nesreča spremenila v viagro na dveh nogah. Saj veste, modra tabletka, ki obljublja neskončno erekcijo. Tip je namreč moder kot morje, nabildan kot kralj Leonidas iz 300 in nevaren kot surfer iz Fantastičnih štiri, le da je na strani dobrih in da tuhta, kako bi naš planet rešil pred tretjo svetovno vojno. —Iztok



Kar zadeva Varuhe: ogleda, posedovanja in razprave vredna se mi zdi izključno montažna različica Ultimate Cut (z impresivno dolžino dobrih treh ur in pol zahteva dobršno mero filmske kondicije), ki je konec leta 2009 izšla na štirih ploščkih DVD. Seveda razumem, da je ekonomska logika filmske industrije narekovala kompromis, vendar je v prvotni inačici za kinodvorane zgodba skrajšana in okrnjena za nekatere pomembne tematske poudarke, zato deluje nedosledno in zmedeno ter ne odraža pomenskega veličastja tega legendarnega stripa. Mimogrede: fantastična naslovna sekvenca, glasbeno podložena z nesmrtno Dylanovo balado The Times They Are a-Changin', je menda eden od mojih najljubših filmskih uvodov.
9 KOMENT.
22. MAR. 2013

Snatch (2000)
IMDb | YouTube | moj vtis: ●●●●●●●●○○

Protection from what? Zee Germans?

Kdo bi si mislil: mlad angleški scenarist in režiser že z inovativnim celovečernim prvencem Lock, Stock and Two Smoking Barrels (1998) s polno močjo trešči na svetovno filmsko prizorišče, nato pa manj kot dve leti pozneje posname še en takojšnji (skoraj)kult — ne da bi ustvaril pretirano cenen vtis posnemanja ali ponavljanja motivov. Hecno, saj so vsi prepoznavni elementi (in marsikateri igralec) iz prejšnjega filma spet tam: ostro duhoviti shane-black-tarantinovski dialogi v robatem londonskem slengu (že prvi prizor, z versko razpravo v judovske rabine zakrinkanih roparjev o devici Mariji, hudomušno namiguje na uvod v Reservoir Dogs in pogovor o Madonnini popevki Like a Virgin), hilarično nespretni mali kriminalci in groteskno alanfordovski zločinski liki (dobesedno, igralec Alan Ford je namreč neusmiljeni guv‘nor Brick Top), nepredvidljiva, fluidna dramaturgija s progresivno slow-motion tehniko ter time-lapse kinematografijo, rjasto patinasti filtri in nenavadni snemalnimi koti, dinamično trendovska glasbena podlaga, predvsem pa nepopisno zabavna kriminalna komedija zmešnjav s tako norimi domislicami, da gledalec niti za hip ne podvomi o njihovi pristnosti.



Potem ko je Brad Pitt videl Morilce, tatove in šibrovke, je hotel na vsak način nastopiti v naslednjem Ritchiejevem filmu in je režiserja vztrajno prosil za vlogo. Po Klubu golih pesti (1999) mu sicer ni najbolj dišal podoben lik, ki bi se vnovič tepel, a je bil pripravljen sprejeti kakršnokoli ponudbo. Ker pa se mu je jezik vendarle preveč zapletal pri oponašanju govorice angleških socialcev, mu je bil slednjič namenjen čudaški lik razcapanega vročekrvneža, govorečega v nerazumljivem dialektu: Pitt kot žilavi britanski pikey oz. "cigan" Mickey, pripadnik delinkventnih nomadskih skupin prikoličarjev ter neuradni prvak v nezakonitem boksu z golimi pestmi. Zdaj, ko smo film videli in na pamet poznamo njegovo zabavno retoriko, si v njegovi vlogi težko predstavljamo kogarkoli drugega — kar pa tako ali tako velja za večino Ritchiejevih neverjetno slikovitih likov: od karikiranega ruskega gangsterja in preprodajalca orožja Borisa Rezila (Rade Šerbedžija) do brutalnega svinčenozobega izterjevalca Tonyja (Vinnie Jones, ki ga je moral v najmanj enem prizoru nadomestiti dvojnik, ker je bil razvpiti nogometaš zaradi pijanskega pretepa spet v priporu) ter osrednjega pripovedovalca in organizatorja dvobojev v ringu Turkisha (Jason Statham), ki je med zločinskimi figurami z nabrušenimi jeziki še najmanj zanimiv glumač.

Now, dicks have drive and clarity of vision, but they are not clever. They smell pussy and they want a piece of the action. And you thought you smelled some good old pussy, and have brought your two little mincey faggot balls along for a good old time. But you've got your parties muddled up. There's no pussy here, just a dose that'll make you wish you were born a woman. Like a prick, you are having second thoughts. You are shrinking, and your two little balls are shrinking with you. And the fact that you've got "Replica" written down the side of your guns ... and the fact that I've got "Desert Eagle point five" written down the side of mine ... should precipitate your balls into shrinking, along with your presence. 



V nasprotju s prejšnjim filmom, ki je nastal pod skromnim okriljem tedaj razmeroma obskurnega studija SKA Films, so Ritchiejev drugi celovečerni umotvor finančno podprli nekateri veliki britanski in ameriški studiji ter mister Roger "Big Kahuna" Birnbaum osebno (šef produkcijske tvrdke Spyglass Entertainment in nekdanji izvršni direktor legendarnega MGM). To se je kajpak poznalo tudi pri izkupičku; dasiravno gre zaslužkarsko razmerje kljub vsemu v prid Morilcem in šibrovkam, saj je ta s proračunom 1,4 milijona pridelal kar 25 milijonov dobička, dočim je Snatch s produkcijsko osnovo desetih milijonov stisnil in pljunil (zgolj) osemkrat večji znesek. Kakorkoli že, najbrž lahko rečemo, da je britanskemu filmarju uspelo tudi v drugo, vendar za las; uspeha ni ponovil nikoli več, tudi s kratkočasno akcijsko kriminalko RocknRolla (2008) in kostumskima detektivkama Sherlock Holmes (2009) ter Sherlock Holmes: A Game of Shadows (2011) ne (v enaki meri). Zlobni jeziki natolcujejo, da je na njegovo ustvarjalnost slabo deloval predvsem zakon s pop-ikono Madonno med leti 2000 in 2008; a tega je zdaj konec in Guy ima z britansko manekenko Jacqui Ainsley odtlej že drugega otroka, zato nestrpno čakam(o), kdaj bo (če bo) vnovič v nekdanji formi.

Anything to declare? —Yeah. Don't go to England.


18. MAR. 2013

The Innkeepers (2011)
IMDb | YouTube | moj vtis: ●●●●●●●○○○

Mladi ameriški scenarist in režiser Ti West mi je vse bolj pri srcu; sploh zaradi svoje neomajne načelnosti, potem ko se je uradno distanciral od nekaterih oportunističnih studijskih projektov, pri katerih je po sili razmer v industriji tako ali drugače sodeloval. Denimo nadaljevanja ridikuloznega garažnega skrpucala Cabin Fever (2002) z naslovom Spring Fever (ambiciozni in smešno precenjeni Eli Roth je nič manj kot adam sandler grozljivk, resnično), kjer mu je dodobra presedla dramaturška diktatura finančnih pokroviteljev z enim samim motivom: produkcija čim donosnejše popkornovske reciklaže za standardno množično potrošnjo. Namesto tega West vztraja pri lastni viziji, slogu ter smeri filmske ustvarjalnosti in kaže, da je v trenutnem trendu strašljivk odkril uspešen recept za tako potrebni kakovostni preskok: časovni korak nazaj.



Tako (me) je nazadnje navdušil s svojim The House of the Devil (2009), kjer se v imenitnem poklonu klasični novi dobi tega žanra tematsko in konceptualno vrača v sedemdeseta leta, čas največjih kultov te zvrsti. Njegov tokratni umotvor se (mi) zdi še malce boljši — pri čemer se jasno kaže zavedati subjektivnih meril in tovrstnega načela relativnosti; kar je za nekoga nostalgično polnovredno in pomensko osvežujoče, kdo drug dojema kot dolgočasno in statično. Nič hudega; manj zahtevni uporabniki imajo na voljo več kot dovolj cenenih copy/paste-spakedral, ki v nasprotju z Westovimi projekti praviloma ne zgrešijo (tudi naših) kinodvoran. Kolosej denimo v tem trenutku še vedno vrti patetični zmazek Mama (2013), namenjen retard malce mlajšim gledalcem brez cineastičnega spomina in vsebinsko-analitičnih vzgibov, zatorej be my guest.

Grozljivka The Innkeepers prinaša tradicionalno zgodbo o duhovih, ki oblegajo več kot stoletno gostišče Yankee Pedlar Inn v Torringtonu v ameriškem Connecticutu. Častitljivi hotel je zaradi zastarelosti storitev in obče recesije tik pred zaprtjem, njegov upravitelj brezskrbno uživa na dopustu, zdolgočasena mlada uslužbenca Claire (Sara Paxton) in Luke (Pat Healy) pa sta zadnji delovni konec tedna odločena potrditi govorice o nadnaravnih silah in zabeležiti pojav zloglasne hotelske prikazni Madeline O'Malley, mlade neveste, ki je na prelomu prejšnjega stoletja v eni od sob storila samomor. S snemalno opremo skušata dokumentirati nenavadne dogodke, da bi posnetke uporabila pri turistični promociji senzacionalnega "hotela duhov" na novi spletni strani; pri tem jima pomaga hotelska gostja, nekdanja igralka Leanne Rease-Jones (Kelly McGillis), ki je življenjsko poslanstvo v zrelih letih našla v spiritizmu in ezoteriki.



Lahko bi odkrito priznal, da me je ob ogledu po dolgem času spreletaval srh; a kurja polt je tako ali tako zgolj subjektivno doživetje. Tisto, kar bo navdušilo strastnega privrženca naježevalk kože, je Westova izjemna veščina obujanja vzdušja, ki je ta izumirajoči žanr zaznamovalo v preteklih obdobjih; brez poudarjeno samovšečnih posebnih učinkov, neumestnih trenutkov -BU!- ter goljufanja gledalca s pretencioznim kvazi-izvirnim obračanjem žanrskih zapovedi in prirejanjem elementov. Skratka, Ti je zelo spreten. (Njegovo vzdušno raziskovanje temačnih hodnikov nehote spomni na kultni Kubrickov The Shining.) Atmosferičnost stopnjuje enakomerno in si vzame dovolj časa tudi za prepričljivo karakterizacijo likov (kar bo nemara koga motilo); časovna usklajenost montaže je dovršena in eksplicitnost nikoli ne prestopi pretanjene meje, ko grozljivo s pretiranim razkrivanjem slednjič postane banalno ali groteskno; ničesar ni preveč, a tudi ne premalo za žlahten občutek pristnosti. (Pa tudi dvoumnosti, ali je vse skupaj le v glavi protagonista.) Za sladokusce, ki cenijo klasiko.

Trivia: ob ogledu bodite pozorni na zadnji kader, tik preden se zaloputnejo vrata hotelske sobe. Ob zavesi se pred oknom pojavi srhljivo eteričen obris nečesa komaj zaznavnega. Bravo, Ti West.
0 KOMENT.
14. MAR. 2013

Johnny Got His Gun (1971)
IMDb | YouTube | moj vtis: ●●●●●●●○○○

James Dalton Trumbo (1905—1976) je bil socialno angažiran ameriški romanopisec in pronicljiv scenarist ter eden najbolj nadarjenih filmskih ustvarjalcev med t.i. hollywoodsko deseterico, ki je v času čarovniškega lova na komuniste končala na "črni listi" izobčencev zloglasne komisije republikanskega senatorja McCarthyja. Trumbo je bil avtor skoraj sedemdesetih scenarijev, med katerimi so tako legendarne stvaritve kot z oskarjem nagrajene Wylerjeve Rimske počitnice (1953) in z oskarjem nagrajeni Rapperjev The Brave One (1956), Premingerjev Exodus (1960), Kubrickov Spartak (1960), Schaffnerjev Metulj (1973), po njegovi smrti posneti Spielbergov Always (1989) ter mnoge druge. O življenju in političnih dejavnostih tega kontroverznega in sila ustvarjalnega pisca je režiser Peter Askin posnel zanimiv biografski dokumentarec Trumbo (2007).



I don't know whether I'm alive and dreaming or dead and remembering.

Dalton Trumbo je le nekaj let pred smrtjo režiral svoj edini film in sicer s scenarijem, prirejenem po lastni istoimenski knjigi Johnny Got His Gun iz leta 1939. Pretresljiva in navdihujoča protivojna drama nedvomno sodi med najbolj kultne filme iz burnih sedemdesetih (naslovna parafraza satirično cilja na razvpito geslo za novačenje vojaških rekrutov), ki pa se v času intenzivnih političnih manevrov Nixonove administracije za končanje vojaškega posega v Vietnamu med gledalstvom ni najbolj prijela (čeprav si je prislužila veliko nagrado žirije v Cannesu); pravi sloves in nesmrtni kinematografski status je dosegla šele pozneje. Tragična knjižna pripoved je med drugim navdihnila Jamesa Hetfielda in Larsa Ulricha, da sta leta 1988 napisala rokovsko balado One; z grammyjem v kategoriji Best Metal Performance nagrajena skladba (kar se je leta 1990 zgodilo prvič) je z družbenokritičnimi ostmi prerasla v najbolj priljubljeno pesem z albuma And Justice For All ter eno največjih uspešnic najslavnejše težkometalne zasedbe vseh časov.



Blogerski kolega s Filmskega platna je kultno dramo (upravičeno) uvrstil na lestvico "sedmih najbolj depresivnih" zgodb; dasiravno se (mi) zdi, da v enaki meri vzbuja tudi sočutje in navdih, ob tem pa (nedvomno cinično) zaigra še na domoljubna čustva. Srhljivo usodo osrednjega junaka je komajda mogoče doumeti: Joe Bonham (Timothy Bottoms) je po kruti igri ironije prav zadnji dan Velike vojne na evropski fronti hudo ranjen v eksploziji granate in naivnega mladega vojaka čaka neskončno trpljenje, ki je hujše od smrti — po operaciji ostane brez obeh rok in nog ter je z nepovratno poškodovanim obrazom še ob vid, voh, sluh in zmožnost govora. Ujet v pomilovanja vredni lupini izmaličenega telesa (tj. zgolj trupa in glave brez oči, nosu, ušes in ust) je nezmožen kakršnekoli komunikacije z zunanjim svetom, čeprav je s povsem nepoškodovanimi možgani pri polni zavesti. Vojaški zdravniki ga ohranjajo pri življenju, da bi s preiskavo zdravstvenega primera pomagali drugim ranjencem, sočutne bolničarke pa mu po svojih močeh in vesti lajšajo tegobe. Vse, kar doživlja in čuti Joe, so sanjski prebliski in ostanki zgodnjih spominov (skozi pastelne barvne sekvence) ter otroške blodnje o pogovorih s pokojnim očetom in z likom Jezusa (med surrealističnimi kadri zasičenih barv), pomešane z bežno slutnjo mučne stvarnosti (v črnobelih prizorih).



Trumbovemu prvencu (in edincu) se sicer nekoliko pozna režiserjeva neizkušenost, že tako arhaično podobo še poslabša lesen performans nekaterih likov, čustveno poudarjeni voice-over nepremičnega junaka pa se neenakomerno opoteka po meji med infantilno farso in patetiko — a z dobršno merico cineastične prizanesljivosti je mogoče odmisliti manj posrečene elemente filma ter se osredotočiti na njegovo trajno in univerzalno sporočilno plat. Razen očitne prispodobe o razčlovečenju posameznika (kot strahotni ceni vojnega oportunizma) prinaša tudi mnoge pretanjene pomenske odtenke transcendenčno filozofske, moralne, verske in politične alegorije o pristnosti in veljavi osnovnih človeških vrednot.

You're gonna make the world safe for democracy! —What is democracy? —Well it's never bright clear on myself. Like any other kind of government it's got something to do with young men killing each other, I believe.
1 KOMENT.
11. MAR. 2013

Batman Begins (2005)
IMDb | YouTube | moj vtis: ●●●●●●●○○○

Uvodni del Nolanove na novo obujene netopirske franšize sem si pred kratkim ogledal, kaj vem, že tretjič ali četrtič — in se ob tem prav nemarno dolgočasil. Jasno, da vnovični ogledi kateregakoli filma nikoli ne prinašajo vznemirljivega občutka spoznavanja nečesa novega, a filmska umetnost je (vsaj zame) veliko več kot le sladek srh pričakovanja ob razpletanju neznane zgodbe. Posebej tedaj, ko ne gre za kakšno vsebinsko revolucionarno novost, ampak prav nasprotno: zgolj za nov pogled na dodobra utečeno substanco, drugačno perspektivo pri prikazovanju znanih likov in relacij ter posodobljen umetniški prijem pri pripovedni, vizualni in dramaturški podobi. Zdaj ko se je s sklepnim delom The Dark Knight Rises (2012) njegova trilogija zaključila in udobno zasidrala v cineastični spomin (jaz pa že končno strnem vtis o vseh treh delih), lahko v retrospektivi menda že bolj objektivno ugotavljam(o), kaj zares novega je Nolan prinesel s prenovljeno štorijo o Vitezu teme.



Nemara bi se utegnili strinjati, da je celostno močno prekosil Schumacherjeva betežna poskusa stripovske adaptacije oz. tretjega Batman Forever (1995) in četrtega Batman & Robin (1997), če že ni dosegel izvirne Burtonove različice Batman (1989) in njenega solidnega nadaljevanja Batman Returns (1992). No, vsaj po moje. Čisto iskreno se mi zdi, da stripovske predloge Nolanu niti ne ustrezajo najbolj, da se pri njem tozadevno marsikaj "izgubi s prevodom" in da je kljub svojemu inovativnemu ustvarjalnemu statusu podlegel običajnim producentsko-finančnim kompromisom, ki v krasnem novem svetu bučnih kinokompleksov težijo le še k puhli popkornovski zabavi. Težava ni v spektakularnosti in nepopustljivi akciji in posebnih učinkih; ampak v dejstvu, da cenena čutna izkušnja čedalje bolj kompenzira vsakršno trajno sporočilno vrednost. Po izvrstnem prvencu Following in še boljšem (zame celo njegovem najbolj posrečenem doslej) trilerju Memento (2000) se je začel kot scenarist in režiser že opotekati po oportunističnih hollywoodskih kolesnicah z rimejkom istoimenske kriminalke Insomnia (1997) norveškega režiserja Erika Skjoldbjærga in scenarista Nikolaja Frobeniusa — ki pa je ob vselej zanimivem Pacinu in naravnost briljantnem Robinu Williamsu nadvse gledljiv. Razen netopirske franšize se je pozneje preizkusil še s kostumsko čarovniško prispodobo o metafiktivni plati sedme umetnosti The Prestige (2006), a (me) je kljub obrtniško sijajni premisi zmotil s prevelikim odmikom od literarne predloge Christopherja Priesta in z nedorečenim deus ex machina zasukom konteksta v epilogu. V namišljeno meta-korelacijo med protagonistom in gledalcem se je podal še v svojem Izvoru (2010), ki pa žal spet kaže prepoznavne Nolanove simptome nepotrebnega dolgovezenja in zapletanja zgodbe, neobvladljivega števila likov in prevladovanja sloga nad vsebino. Nolan je z marsikaterim projektom komajda presegel malce pretencioznejši poletni blockbuster. V konformistično varni, malone formulaični maniri industrijske kino-potrošnje gre očitno (žal) po stopinjah svojega starejšega rojaka Ridleyja Scotta. Nekoliko v dvomih zato pričakujem(o) njegov prihodnji sci-fi projekt Interstellar.



Kakorkoli, da ne zaidem predaleč v špekulacije in osebne preference: Batman Begins se mi ne zdi slab film. (O čemer razen pozitivnega sprejema med gledalstvom priča tudi oskarjevska nominacija za kinematografijo in kopica drugih odličij.) Ljubiteljem stripovskega pravičnika v ogrinjalu oz. zagrenjenega bogataša z netopirsko krinko prinaša kratkočasen celovečerec za sobotni popoldan z na novo opredeljeno trendovsko zasnovo, ki se ponaša s prepričljiv(ejš)im osrednjim protagonistom in z njegovimi motivi za vigilantske podvige, z všečno arhetipskimi figurami ostarelega majordoma (Michael Caine), požrtvovalnega policijskega veterana (Gary Oldman) in zabavljaškega tehničnega svetovalca (Morgan Freeman) ter z nekaterimi zanimivimi antagonisti, med katerimi bržčas prednjači sijajni Joker v Vitezu teme (2008) z obrazom preminulega Heatha Ledgerja. Če pa nekoliko zahtevnejši uporabnik išče bolj pomenske in simbolno žlahtnejše plati zgodbe o junaku, trpinčenem z lastno vestjo in s pezo moralno dvoumnih vzgibov, bo moral vendarle poseči (tudi) po papirnatih grafičnih albumih.
3 KOMENT.
8. MAR. 2013

(Aero)izvirniki in rimejki 12

THE VIRGIN SUICIDES



Jabolko menda ne pade daleč od drevesa in to bržčas velja tudi za Sofio Coppolo. Naneslo je tako, da sem najprej videl po vrsti njen drugi celovečerec Izgubljeno s prevodom (2003), s katerim je mlada režiserka tisto leto privršala med take težkokategornike kot sklepni del Gospodarja prstanov, prvi del Piratov s Karibov, Kill Bill: Vol. 1, Finding Nemo, Big Fish, Love Actually, Oldboy, Mystic River, 21 Grams in druge — ter s svojo pripovedno liričnostjo, z vizualno subtilnostjo in s fantastičnim občutkom za simbolno stilizirano eleganco osupnila hollywoodsko srenjo (oskar za izvirni scenarij ter kopica drugih odličij in nominacij). Komična ljubezenska drama je postala hipna klasika in še danes velja za najljubši umotvor marsikoga; sam pa si ga občasno z velikim veseljem vnovič ogledam ter se čudim, kakšne neverjetne izraznosti in pretanjenega humorja sta bila zmožna Bill Murray in Scarlett Johansson. Všeč so mi filmi, pri katerih (vsaj prvi hip) ne vem, zakaj so mi všeč.



What are you doing here? You're not old enough to know how bad life gets. —Obviously, Doctor, you've never been a 13-year-old girl.

Sofijin celovečerni prvenec je štiri leta prej nastal po istoimenskem romanu Deviški samomori (menda enem od njenih najljubših) ameriškega pisca Jeffreyja K. Eugenidesa in se precej verno drži literarne predloge. Melanholična zgodba spremlja tragedijo mladoletnih sester iz družine Lisbon v predmestju Grosse Pointa v Michiganu, kakor ju v sedemdesetih letih skozi optiko mladostniške naivnosti in prvih ljubezenskih izkušenj vidijo srednješolci iz njihove soseščine (ki kot kakšen grški chorus družno nastopajo v vlogi prvoosebnega pripovedovalca). Fantje se še pozneje, kot odrasli moški, z nostalgično grenkobo spominjajo petih nenavadno eteričnih deklet; njihove stroge katoliške matere (Kathleen Turner) in prijaznega, a neodločnega in soprogi podrejenega očeta (James Woods); nedoumljive žalosti in nerazumevanja skupnosti po samomoru najmlajše Cecilie (Hanna R. Hall); plesa ob nastopu novega šolskega leta, na katerega jim je bilo izjemoma dovoljeno spremljati preostale sestre Therese (Leslie Hayman), Mary (A. J. Cook), Bonnie (Chelse Swain) in Lux (Kirsten Dunst); ter starševske kazni po nepremišljeni romanci slednje s šolskim zapeljivcem Tripom (Josh Hartnett) in žalostnega epiloga, ki je sledil.

So much has been said about the girls over the years. But we have never found an answer. It didn't matter in the end how old they had been, or that they were girls, but only that we had loved them, and that they hadn't heard us calling. Still do not hear us calling them from out of those rooms, where they went to be alone for all time and where we will never find the pieces to put them back together.



Težko je prebrati kakšno recenzijo tega filma, v kateri se avtor zapisa ne bi spraševal po osnovni poanti zgodbe in predvsem motivu za pogibel njenih mladih junakinj. Tako izvirna knjiga kot tudi scenarij Sofie Coppole komajda ponudita kakšen nedvoumen odgovor; raje zastavljata nejasna vprašanja in med vrsticami reminiscentne pripovedi opozarjata na stereotipe lažnive ameriške "zgodbe o uspehu". Režiserka (tako kot v poznejših filmih) z malone mističnim prikazom odzivov svojih protagonistov govori o kronični nezmožnosti komunikacije, odtujenosti in osamljenosti sredi zavrte formulaične družbe, neizpolnjenih pričakovanjih in hrepenenju odraščajočega človeka, nesposobnosti iskrene empatije ter vživljanja v kožo drugih, zavajajoče "varni" konformnosti sprenevedavega zakulisja arhetipske suburbije, percepciji groze svetovljanstva in lahkotnosti psihosocialne samouničevalnosti, predsodkih kulturnih in generacijskih družbenih vzorcev, deviantni ameriški obsedenosti s srečo, vsiljenem udobju za belimi ogradami lastnih ideoloških (oz. verskih) predstav, predvsem pa o novodobni izoliranosti in moralni distanci sodobnega človeka od svojih prvinskih in spontanih razvojnih vzgibov, ki ga slednjič (simbolično, pa tudi dejansko) stanejo pristnega življenja.
2 KOMENT.
1. MAR. 2013

Mama (2013)
IMDb | YouTube | moj vtis: ●●●●●○○○○○

K filmu so me pritegnile tri stvari: (a) izvršni producent Guillermo del Toro, čigar edinstvena El espinazo del diablo (2001) in El laberinto del fauno (2006) štejem med mojstrovine tega inovativnega filmskega ustvarjalca; (b) direktor fotografije Antonio Riestra, ki je kot snemalec sodeloval pri takih poslasticah kot Amores perros (2000), Frida (2002) in Pa negre (2010); ter (c) vselej prepričljiva kalifornijska rdečelaska Jessica Chastain, ki s svojo čutno prezenco popestri še tako povprečen film. (No ja, tudi danski glumač Nikolaj Coster-Waldau se mi je zdel v Bornedalovem trilerju Nattevagten zanimiv in sem se spraševal, kako se bo odrezal.) Natančnejše poizvedovanje je pokazalo, da je argentinski režiser videospotov Andrés Muschietti za osnovo uporabil svojo 3-minutno grozljivko Mamá (2008) ter jo s pomočjo scenarista Neila Crossa in svoje sestre Barbare raztegnil v celovečerec — po tistem, ko je kratkometražni umotvor na nekem evropskem festivalu menda navdušil del Tora.



Zasnova je pravzaprav razmeroma obetavna. Triletna Victoria (Megan Charpentier) in njena enoletna sestrica Lily (Isabelle Nélisse) sta po smrti staršev in spletu okoliščin zapuščeni v odmaknjeni, razpadajoči kolibi sredi gozda. Ko ju pet let pozneje slednjič najdejo, se oblasti sprašujejo, kako jima je sploh uspelo preživeti v divjini. Sodišče dodeli deklici v oskrbo bratu dvojčku njunega pokojnega očeta Lucasu (Nikolaj), nekakšnemu umetniku, in njegovemu dekletu Annabel (Jessica), basistki pri rokovski zasedbi. (Urgh?) Njuna prizadevanja vnovičnega socializiranja obeh travmatiziranih otrok se sčasoma obrestujejo; Annabel pa se skozi čudaške sanje čedalje bolj polašča preganjavica in prepričanje o tem, da se je skupaj s sestricama v hišo preselilo nekaj zloveščega. Terapije s posebnim pedagogom dr. Dreyfussom (Daniel Kash) razkrijejo, da deklici skrivaj komunicirata z nevidnim bitjem, ki mu pravita "mama"; in vse kaže, da posebej Victoria s svojo odkrito naklonjenostjo do Annabel izziva uničevalno ljubosumje nedoumljive entitete.
Mama je vizualno krasen film, pa tudi dovolj grozljiv, da prestraši še tako pogumnega gledalca. Klišeji številnih azijskih grozljivk, kjer okoli lezejo razne babe s črnimi lasmi prek obraza, so seveda vidni na vsakem koraku, toda to ne moti preveč, saj zna film suvereno, prepričljivo in samozavestno odleteti do konca, ki je, kot sem že povedal, čista nirvana in zares neverjetno dober zaključek zgodbe. Prav imate, Mama je brez dvoma ena boljših grozljivk zadnjega časa. —Iztok



Film se začne v drugi polovici izrazito pogrezati med fekalije kmalu po tistem, ko se naravnost razodene skrivnostna prikazen; s stopnjevanjem in z vztrajno redundanco nazadnje prestopi subtilno mejo med vzbujanjem psihološke groze in freudovskih strahov gledalca ter eksplicitno rabo posebnih učinkov oz. prikazom lika antagonista, ki ni nič drugega kot še eden v neskončni vrsti filmskih maščevalnih ženskih duhov. Kreativni dotik Guillerma del Tora, ki je znal z alegoričnostjo čustvenih ostankov krivičnosti in simbolizma psihosocialne patologije svojčas ustvarjati sijajne mitološke in arhetipske transcendenčne figure, je tukaj (kljub solidni vizualizaciji) komajda zaznati. Vrstijo se najbolj prežvečeni klišeji iz filmov tipa Ringu oz. Krog ali Ju-on (trzajoče premikanje grotesknih kreatur, bizarno prekrivanje stvarnosti s tenčico nadnaravnega, raziskovanje temačnih prostorov in iskanje izvirnih grehov, ceneni -BU!- poskoki, poskus pomiritve duhov preteklosti s katarzičnim razkritjem resnice), ki dokončno nazadujejo v skrajno nedomiseln razplet skrpucal tipa Glasniki zla in kulminirajo v patetičnem epilogu, ki skuša igrati na nekakšno čustveno noto materinskega čuta ali kaj. (Če številnih zgodbovnih lukenj in dramaturških nedoslednosti niti ne omenjam.) Ena najbolj zgrešenih vlog Chastainove ter še eden v nizu pozabe vrednih predstavnikov tega čedalje bolj pešajočega žanra.
2 KOMENT.
27. FEB. 2013

»Jokal’ bomo mi.«

I guess there is no one to blame
We're leaving ground (leaving ground)
Will things ever be the same again?
5 KOMENT.
26. FEB. 2013

Les Misérables (2012)
IMDb | YouTube | moj vtis: ●●●●●●●○○○

Kolikor opažam, se gledalci in ocenjevalci najnovejšega Hooperjevega glasbenega umotvora delijo na tiste, ki se jih je neznosno tragična Hugojeva zgodba dotaknila in so jih pevski performansi iskreno ganili, ter one, ki se jim zdi vse skupaj mučno patetično, nastopi protagonistov bodisi pretirano cmeravi (Anne Hathaway) bodisi do operne umetnosti ne ravno laskavi (Russel Crowe), impresivna 160-minutna izkušnja pa mestoma dolgovezna, razkošno napihnjena in kičasto pretenciozna.
Če ni jasno, da bo škandal, če tale film ne zmaga na Zlatih globusih in Oskarjih, potem ne bomo nikoli več na isti valovni dolžini. To je film, pizda materna. To je tisto, kar hočem, da mi da film. To je nova Evita, še en najboljši mjuzikl vseh časov in eden mojih najboljših filmov vseh časov. —Iztok

Sam sem, resnici na ljubo, približno nekje vmes oz. me še najbolj muči nekaj tretjega — namreč razlog, zakaj so se v britanski produkciji (ob sodelovanju scenarista Williama Nicholsona) odločili na platnu vnovič oživiti sloviti muzikal Les Mis z glasbo Clauda-Michela Schönberga (besedila v francoski produkciji Alain Boublil in Jean-Marc Natel, angleško prirejeni libreto Herbert Kretzmer), ki ga v taki ali drugačni izvedbi po vsem svetu uprizarjajo že od osemdesetih let dalje (za Fantomom iz opere in Mačkami tretji najuspešnejši broadwayski muzikal), potem ko je prvo odrsko postavitev doživel v Parizu, angleško adaptacijo pa leta 1985 v slovitem londonskem teatru Barbican Centre. Ter po tistem, ko so slavno pripoved velikega Francoza priredili v nebroj celovečercev za filmska platna in televizijo, radijskih iger, stripov in risank. Saj ne, da kaj dvomim o motivu finančnih pokroviteljev: po nepopisnem uspehu sorodnih Sweeney Todd: The Demon Barber of Fleet Street leta 2007 (kopica odličij in lep sprejem med občinstvom) ter zlasti Mamma Mia! leto pozneje (najuspešnejša filmska priredba kateregakoli muzikala in do Avatarja najdonosnejši film v Veliki Britaniji vseh časov) je razlog lahko izključno finančni. (Mimogrede, razni Chicago, Hairspray, Rock of Ages ali Burlesque so me pustili dokaj hladnega, dočim sta mi bila Dreamgirls ter Moulin Rouge kar všeč.) S tem seveda ni nič narobe, ampak — kako bi rekel, — smo res potrebovali še eno filmsko-operno adaptacijo Nesrečnikov? Kaj novega je prinesla? Nekaj takega kot Schumacherjev The Phantom of the Opera (2004)?

Vsakršno (no, skoraj) filmsko glasbo imam nadvse rad in muzikali ter rokovske opere so mi všeč, odkar sem pred stotimi leti (figurativno rečeno) prvič videl Čarovnika iz Oza, Ples v dežju, Briljantino, Bluzovska brata, Tommyja, Jezusa Kristusa Superzvezdnika, Zid Pink Floydov in tako naprej. Drži pa, da je izkušnja v kinodvorani ali pred (še tako širokim in ploskim) televizorjem bistveno drugačna kot tista v gledališču ali operni hiši. Razlika je podobna kot pri televizijskem ogledu rokovskega koncerta; glasbo lahko namreč poslušam tudi na domačem (karseda kakovostnem) hi-fi sistemu — če pa že gledam film, potem si seveda želim tudi (ali predvsem) zanimivo zgodbo, prepričljive igralske nastope, pristno čustveno izraznost, očesu všečno kinematografijo in trdno dramaturško podobo.



Nekaj od tega Hooperjev film gotovo ima. Anne Hathaway je bržčas najzaslužnejša letošnja dobitnica oskarja (spomnil sem se na "kosmatega račka" Susan Boyle), dasiravno gre po mojem skromnem mnenju (vsaj v tolikšni meri) pohvaliti tudi sijajen nastop Hugha Jackmana, morda gre celo za njegovo življenjsko vlogo. Žal pa tolikanj bolj kisel priokus pustijo drugi, posebej neizrazita Amanda Seyfried in (malce boljši) Eddie Redmayne ter neposrečeno humorna groteskna Helena Bonham Carter in Sacha Baron Cohen. (Sem glasilke obupno naprezajočega Rasla Krava in njegove jalove glumaške poskuse že omenjal? Nemara pa bi bil sprva mišljeni Paul Bettany boljši?) Razen tega se mi zdi glasbeni film (vsi pevski nastopi so avtentični in posneti pred kamero) — brez zamere, — preprosto predolg, tematsko enoličen in emotivno bombastičen (pisateljeva psihosocialna študija moralnih načel in državotvorne legitimnosti v času postrevolucionarne Francije je pač prevelik zalogaj); razen ene skladbe so vse že znane iz odrske različice in tudi nastopajoči iz slednje (izvirni Jean Valjean Colm Wilkinson, izvirna Eponine Frances Ruffelle, Samantha Barks) ne prinašajo posebnega igralskega presežka. Vizualno, tehnično in produkcijsko je muzikal gotovo na najvišji ravni, bližnje posnetke protagonistov pa smo kot prepoznaven režiserjev pečat spoznali že v Kraljevem govoru (2010), ki ga še vedno iz srca priporočam odločno pred Hooperjevim resnobnim (in ne tako izvirnim) muzikaličnim eksperimentom. Sicer pa naj vas moje mnenje ne moti; raje presodite sami.
2 KOMENT.
24. FEB. 2013

Midnight Express (1978)
IMDb | YouTube | moj vtis: ●●●●●●●●○○

Priznani britanski režiser Alan Parker je eden tistih ustvarjalcev stare šole z razmeroma maloštevilno, a tematsko in konceptualno izbrano filmografijo za cineastične sladokusce; med dobrim ducatom njegovih projektov skorajda ni takega, ki ne bi bil deležen kakšnega odličja ali vsaj nominacije. Verjetno se ga najbolj spomnimo po kultnih celovečercih Bugsy Malone (1976), Birdy (1984), Angel Heart (1987), Mississippi Burning (1988) in The Commitments (1991) ter priljubljenem muzikalu Evita (1996). Med njegove najslovitejše umotvore sodi tudi tukaj opisana jetniška drama, ki je s provokativnostjo in kontroverznostjo svojčas dvignila marsikatero obrv (družbenokritična plat se najbolj odraža v politični korektnosti, ki v prid delovanju sistema liberalne paradigme kapitala, indoktriniranosti volivcev in ohranitvi dvoličnih moralnih načel kaznuje majhne kriminalce, skozi prste pa gleda zločinski dejavnosti velikih svetovnih igralcev); nazadnje pa je svojim avtorjem vnovič prislužila kopico filmskih nagrad, med drugim oskarja za glasbo (Giorgio Moroder) in prirejeni scenarij (Oliver Stone, po istoimenski avtobiografski knjigi avtorja Williama Hayesa) ter štiri nominacije, tri bafte in še tri nominacije, šest globusov in dve nominaciji, nagrado ameriškega Združenja za politične filme itd.



To the Turks, everything is "shurla burla", which means "like this, like that". You never know what will happen. All foreigners are "ayip", they're considered dirty. So is homosexuality, it's a big crime here, but most of them do it every chance they get. There are about thousand things that are "ayip", for instance, you can stab or shoot somebody below the waist but not above because that's intent to kill. So everyone runs around stabbing everyone else in the ass.

Billy Hayes (Brad Davis) ima to smolo, da ga tik pred vkrcanjem na letalo za ZDA lokalne oblasti v Istanbulu zasačijo z dvema kilogramoma hašiša — prav v času, ko se skuša Turčija pred svetovno javnostjo na vsak način znebiti slovesa države, ki velja za pravcati raj tihotapcev prepovedanih substanc. Lahkomiselni mladenič se po hitrem in pristranskem sodnem procesu kot grešni kozel znajde v enem najbolj razvpitih osmanskih zaporov, kjer so z obsojenimi zahodnjaki (zlasti Američani) vse prej kot prizanesljivi, kjer ne gre na kogarkoli računati ali komurkoli zaupati. Da bi bila mera polna, višje sodišče v Ankari razveljavi prvotno kazen štirih let ter jo spremeni v dosmrtno ječo — in vse kaže, da bo naivni Billy, pred komer je še vse življenje, svojo napako plačal z izginotjem v eni najbolj brutalnih kaznilnic v tistem delu sveta. Njegova dolgoletna kalvarija kljub podpori zaporniških sotrpinov (John Hurt, Randy Quaid) in prizadevanju ostarelega očeta, da bi mu z razpoložljivimi pravnimi sredstvi in s podkupljenimi odvetniki kakorkoli pomagal, pri njem sčasoma terja grozljiv telesni in psihični davek. Billy je prepričan, da bo v zloglasnem zaporu Sağmalcılar (okrožje Bayrampaşa), ki ga obvladujeta sadistični upravnik Hamidou (Paul L. Smith oz. zverinski Rabban iz kultnega sci-fi epa Dune) in njegov hinavski podrepnik Rifki (Paolo Bonacelli), zares umrl — razen, če mu uspe ujeti "polnočni ekspres" (kot temu pravijo v jetniškem žargonu) oz. pobegniti s strašnega kraja.



For a nation of pigs, it sures is funny you don't eat'em! Jesus Christ forgave the bastards, but I can't! I hate! I hate you! I hate your nation! And I hate your people! And I fuck your sons and daughters because they're pigs! You're a pig! You're all pigs.

Ob standardno briljantnem nastopu veteranov Hurta, Quaida in drugih gre bržčas huronsko pohvaliti (tudi) osrednji performans Brada Davisa (pozneje je zaigral še v slavni Hudsonovi olimpijski drami Chariots of Fire), ki s pristno izraznostjo brezkompromisno prepriča o svoji travmatični preizkušnji. (Režiser Parker in producent David Puttnam sta se zaradi avtentičnosti namenoma odločila za dotlej neznani obraz.) Njegov osebni motiv gre nemara iskati (tudi) v resničnem življenju tega ameriškega igralca, zaznamovanega s starševskimi zlorabami v otroštvu ter dolgoletno zasvojenostjo z mamili in alkoholom v odraslem življenju (še v času snemanja filma). Izpričani biseksualec, politični aktivist in eden najbolj obetavnih naturalističnih glumaških talentov tistega časa je pri vsega 41. letih umrl zaradi načrtno prevelikega odmerka morfija (ob asistenci bolniškega osebja in svojcev) po tistem, ko je dolga leta bolehal za aidsom ter svoje stanje do konca prikrival pred javnostjo. Sicer pa je kot enega redkih očitkov pretresljivemu filmu — ki ga osebno štejem med najbolj posrečene jetniške drame sploh (in brez slabe vesti umeščam med take klasike kot Papillon, The Great Escape, Cool Hand Luke, Escape from Alcatraz idr.), — moč pripisati poudarjeno enostranski in pretirano negativni prikaz Turkov (tako obsojencev kot tudi čuvajev, policistov, pravnikov in sodnikov) v najslabši luči, kot skrajno izprijenih, neumnih, izrojenih človeških bitij (oz. "prašičev", kakor jim v notoričnem prizoru očita Billy z zatožne klopi) — v nasprotju s slovesom prebivalcev te starodavne dežele kot enega najbolj gostoljubnih in omikanih ljudstev širom sveta. (Leta 2004 se je Oliver Stone javno opravičil za kulturno žaljive stereotipe.)
1 KOMENT.


18. FEB. 2013

Requiem for a Dream (2000)
IMDb | YouTube | moj vtis: ●●●●●●●●●○

Doslej najpretresljivejši in morda (po mojem skromnem mnenju) celo najboljši film Darrena Aronofskega v svoji srži nikakor ni (le) film o heroinski odvisnosti; nič bolj kot je njegov poznejši Black Swan (2010) zgolj "zgodba o tekmovalnosti v baletu" ali drama The Wrestler (2008) le "pripoved o odcvetelem rokoborcu". Kdor se s tem težko strinja in Rekvijem za sanje postavlja ob bok značilnim mamilarskim fabulam (kot je denimo Trainspotting Dannyja Boyla, ki pa takisto premore globljo satirično družbenopolitično dimezijo), lahko tudi neha brati ta zapis in se preusmeri na lahkotnejša razglabljanja poljubnega filmskega recenzista.™ Sicer pa je dovolj že prisluhniti kakšnemu tozadevnemu intervjuju z režiserjem ali vsaj bežno preleteti odmevno istoimensko knjigo ameriškega pisca Huberta Selbyja Jr., po kateri je Aronofsky napisal scenarij.



Kot rečeno, ne gre (zgolj) za zgodbo o zasvojenosti s substancami (heroinom v primeru osrednjih likov Marion in Harryja, zdravili za hujšanje oz. amfetamini v primeru njegove matere Sare Goldfarb). Film prinaša podobne motive kot večina projektov Aronofskega: govori o tragični (samo)destruktivnosti oz. odvisnosti od zanikanja realnosti in slepega gojenja uničujočih iluzij (utelešenih v praznih obljubah plehkega resničnostnega šova), v katere se ob medijski in družbenopolitični indoktrinaciji sodobni človek (beri: Američan) vztrajno umika. "Sanje" v naslovu merijo tako na subjektivne želje protagonistov po boljšem življenju, kot tudi na širše pomensko socialno paradigmo večno nedosegljivih "ameriških sanj" oz. prislovično puhlico o "mogočem uspehu, ki čaka vsakogar". Njegovi liki so nemočni pred lastnimi obsesijami (o bogastvu, slavi, sreči) in vsenavzočo družbeno psihopatologijo, ki jih počasi spreminja v duševno izmaličene, obupane, izgubljene, zanikajoče ter na propad vnaprej obsojene figure. Vse, kar je lepega in dobrega, se izjalovi; protagonisti pa v spirali lastnih zmot tonejo na žalostno dno.

We got a winner, I said we got a winner! Our next winner is that delightful personality, straight from Brighton beach Brooklyn, Please give a juicy welcome to Mrs. Sara Goldfarb! —Juice by Sara, juice by Sara, juice by Sara, Sara's got juice, Sara's got juice, oooh Sara!




Zanimiva je odlična karakterizacija likov (film je med drugim prislužil oskarjevsko nominacijo Ellen Burstyn) in posebej prikaz njihove intimno izkrivljene perspektive, ki ga Aronofsky sijajno doseže z dinamiko hitre (t.i. hip hop) montaže, grotesknih bližnjih posnetkov, upočasnjene oz. "časovno preskakujoče" frekvence (time-lapse) kadrov in prekrivajoče deljenega zaslona. S fotografskimi tehnikami, stilizirano surrealistično mizansceno, širokokotnimi snemalnimi objektivi in poudarjanjem klavstrofobičnosti (podobno kot pri imenitni študiji paranoje Pi nekaj let poprej) daje slutiti tragično nemoč, izgubljenost in preganjavičnost svojih likov — potopljenih v lasten subjektivni svet, v katerem se prepletajo stvarnost in blodnje, objektivna pripoved in subjektivno doživljanje ter mučna personalizacija in hladna distanca. K temu dodaja še posebno dramaturško strukturo z mednapisi, ki ponazarjajo motive zasvojenosti, ter z naraščajočim tempom stopnjuje čustveno angažiranost — do brutalnega, kataklizmičnega, skoraj nevzdržnega vrhunca, ki s prvinsko emotivno magnitudo do obisti pretrese še tako brezosebnega opazovalca. Da oko težko ostane suho, poskrbi še neizprosna, veličastna Lux Aeterna mladega angleškega skladatelja Clinta Mansella, posebej napisana za to zgodbo (ter doneča izpod lokov ameriške godalne zasedbe Kronos Quartet); ena najbolj impozantnih skladb, kar smo jih slišali v kakšnem filmu.
2 KOMENT.
14. FEB. 2013

Seven Psychopaths (2012)
IMDb | YouTube | moj vtis: ●●●●●●●○○○

Naj se najprej izkašljam, da bo potem mir: najnovejši umotvor prodornega irsko-britanskega scenarista in režiserja Martina McDonagha me je nekoliko manj navdušil od njegovega prejšnjega projekta, huronsko zabavne kriminalne črne komedije In Bruges (2008). Kljub temu pa se mi čudaška meta-kriminalka Sedem psihopatov zdi eden zanimivejših in (naj)izvirnejših celovečercev z letnico 2012; a pri filmih britanske produkcije (zlasti v primerjavi s hollywoodskimi iztrebki) gre to verjetno tudi pričakovati.

Celovečerni prvenec angleškega režiserja Martina McDonagha je vročično predrzen miks črnega humorja, brutalnega nasilja, morastih bizarnosti, melanholične zamaknjenosti, pravljične stiliziranosti in kičaste ekstravagance, ki se elegantno, nekako post-cineastično sprehaja po žanrskem blodnjaku kriminalne filmske dediščine in jo s pretiranim srednjeveškim patosom in kronično vznesenostjo nad alegorijami in simboliko često podčrtuje z aluzijami na biblično snov. Ni torej čudno, da film Morilca na kolektivca izgleda kot tematsko ridikulozen in slogovno perverzen eksces Hieronymusa Boscha, pri čemer so motivi, ki navdihujejo posamezne segmente, deloma vzeti iz zlate dobe Hollywooda in se globoko priklanjajo morbidnemu filmu noir, v še veliko večji meri pa črpajo iz nekonvencionalnih anomalij, ki so osnovale vnovičen vzpon ameriške filmske produkcije ob koncu šestdesetih in tekom sedemdesetih let. —Jan G.


How's the Seven Psychopaths coming, Marty? —Slow, slow. I've got the title, y'know... just haven't been able to come up with all the psychopaths yet. —How many you got? —One. And he ain't really much of a psychopath. He's more of a... kind of a Buddhist. —A Buddhist? —Yeah, I'm sick of all these stereotypical Hollywood murderer scumbag type psychopath movies. I don't want it to be one more film about guys with guns in their hands. I want it... overall... to be about love... and peace. But it still has to be about these seven psychopaths, so this Buddhist psychopath, he... he doesn't believe in violence. I don't know what the fuck he's going to do in the movie.

Za začetek: v karakternih orisih bizarnih "psihopatskih" figur se pojavijo odlični Sam Rockwell, vselej briljantni Woody Harrelson (z zločinskim asistentom Željkom Ivanekom) ter igralske legende Tom Waits, Christopher Walken in Harry Dean Stanton. What's not to like? Za nameček jim dobro napeljan scenarij omogoča prepričljivo razvijanje likov ter imenitno interakcijo, kjer niso drug drugemu v napoto (kar se pogosto zgodi pri nekaterih filmih, katerih edina svetla točka je zvezdniška zasedba); pač pa skozi pretanjene črnohumorne domislice, biblične aluzije in mnoge samoreferenčne podtone v avtentičnem performansu nosijo dramaturško in pripovedno glavnino nekonvencionalne zgodbe. McDonagh se vnovič spretno poigrava s filmsko metafikcijo, ki v duhoviti kaufmanovski paraleli ter v tarantinovskem slogu sproti piše lasten scenarij — oz. slednjega ob pomoči drugih likov in njihovih zgodb sestavlja eden od protagonistov, kronično zapiti irski scenarist (Colin Farrell), ki išče navdih za svoj prihodnji hollywoodski prispevek. Tako nastaja ne le samoironična zrcalna "zgodba v zgodbi", temveč tudi odlično uravnotežena (samo)parodična medijska satira o (samo)percepciji sodobne zahodnjaške kinematografske paradigme, ki pa nikoli ne zdrsne v čisto grotesko in absurd. (Kar gre gotovo pripisati tudi veščini scenarista in režiserja.) O tem, da je transcendenčna in multižanrska zgodba čista fikcija, pri gledalcu sicer ni nobenega dvoma; obenem pa njeni liki in njihova dejanja (v zdravorazumskem zamiku nejevere) delujejo osvežujoče stvarno in dosledno.


Sedem psihopatov je film, ki ga je veliko lažje gledati, kakor o njem pisati; poln samoironije, referenc in insajderskih zafrkancij, ki jih morate odkriti sami. Za začetek lahko pobrskate po spominu in poskušate ugotoviti, kaj vam pomenita priimka Bickle in Kieslowski, ki ju nosita Rockwell, oziroma Walken. Mogoče ni odveč če vam povem, da je za vlogo Charlieja Costella bil sprva predviden Mickey Rourke (ki se je pred snemanjem skregal z ekipo), ki ga je kasneje zamenjal Woody Harrelson, ter razkrijem, da je v film vključen prizor na pokopališču, v katerem Sam Rockwell kot ščit pred napadalci uporabi nagrobni spomenik, na katerem je vklesano ime Rourke. —Goodfella

Ta "(ne)doslednost" ali pretirana metafiktivnost pa me je zlasti v drugi polovici tudi nekoliko zmotila, podobno kot pri epilogu Nolanovega čarovniškega trika The Prestige (2006) ali celo v finalnem obračunu Morilcev na kolektivcu (kjer neusmiljeni gangsterski šef Ralph Fiennes zgolj zaradi "lastnih načel" stori meni nesprejemljivo in z dotedanjo "notranjo logiko" filma neskladno dejanje). Sicer razumem (ali se mi tako vsaj zdi), kaj želi McDonagh povedati (in to Farrell tudi utemelji z besedami o svojih namenih za nastajajoči scenarij): da namreč prevelika konsistentnost znotraj žanra ali zvrsti pogosto omejuje ustvarjalno izvirnost, zaradi česar se filmske zgodbe vedno znova sukajo v istem začaranem krogu dolgočasnih stereotipov — vendar gre v tem tako daleč, da Psihopati prav v želji po (samo)kritičnem opozarjanju na simptome mučne stagnacije filmskega pripovedništva (načrtno ali oportunistično) podležejo dekonstrukciji lastne celostne podobe. To pa ima za nujno posledico (po mojem skromnem mnenju) korak nazaj v obči zabavnosti in celo razumljivosti; videti je kot zmedena in brezciljna premisa rekurzivno samonanašajočega se koncepta, ki pa pod črto vendarle ne prinaša česa revolucionarno novega ali izzivalnega. Kakor je v svojem opisu omenil že kolega na blogu Filmski kotiček: tudi ploskonosi štirinožni kosmatinec bi moral umreti.

They Won't Take Any Shih Tzu.
4 KOMENT.
12. FEB. 2013

Izvirniki in (khm) rimejki 11
Na pustni torek leta 2013 smo lahko malce šegavi, kaj?




Kurentom naj slednjič le uspe pregnati zimo in recesijo, vsem političnim šemam pa želim, da bi se spremenile v pustne krofe.
0 KOMENT.
8. FEB. 2013

Bloodsport (1988)
IMDb | YouTube | moj vtis: ●●●●○○○○○○

Ko sem bil v osemdesetih neumen najstnik z bundesliga pričesko, jakno iz jeansa in zlizanimi kavbojkami, sem se kajpak trapasto zabaval med zahodnjaškimi filmskimi umotvori, ki so skušali posnemati častitljivo tradicijo kitajskih borilnih veščin in kinematografije wuxia v vsej krvavi stvarnosti in brutalnosti. Iz kina grede smo s prijatelji na vse grlo vpijoč prevrnili par smetnjakov in s krčevitimi obraznimi grimasami zbrcali kakšno pločevinko ter se med zgražanjem mimoidočih upokojencev sami sebi zdeli nadvse imenitni. Jaaa-ha! Nič drugače ni bilo po ogledu prve opaznejše osrednje vloge belgijskega telovadca Jean-Hloda von Dumma.
Najbolj zanimiv je bil morda prav Breakin, po naše, Break Dance, kjer se Van Damme pojavi med plesalci na ulici in celo malce zamiga z ritjo. To mu seveda ni prineslo slave, je pa zanimivo, da na veliki met, ki ga je usekal prav s Krvavim športom, ni čakal dolgo. Očitno je imel srečo, očitno je bil s pravega testa, očitno je prišel ob pravem času in zapolnil vrzel, ki je nastala po smrti Brucea Leeja. Res je, Vam Damme je bil divji kot Bruce Lee in čeden kot James Dean. Ker se je tega zavedal, je v svojih filmih vedno poskrbel tudi za svoje oboževalke in jim pokazal znamenito špago in še bolj znamenito zadnjico. —Iztok

Ker dandanes nisem več debilen infant, se ob še tako nizkih merilih in navalu nostalgije težko pripravim do prizanesljive naklonjenosti ob vrednotenju tega zdruzka kljunaševih bobkov; kljub očitkom večnih zanesenjakov nad pretepaško zvrstjo, češ, takrat so pač snemali take cenene reči. Pa so jih res? Istega leta so nastali tudi filmi Die Hard, Rain Man, Beetle Juice, Nuovo Cinema Paradiso, Mississippi Burning, A Fish Called Wanda, Dangerous Liaisons in Le grand bleu, pa tudi animeji Tonari no Totoro, Hotaru no haka ter legendarni Akira. In ne mislite, da ne maram kung-fu tematike: Bruce Lee še vedno sodi v železno klasiko omiljene filmografije iz moje mladosti.



Gre samo za to, da v tem filmu res ni dobro ničesar,™ kot bi to artikuliral neki razvpiti recenzist.™ Da je igralski performans na umski ravni bolnih tasmanskih rovk, scenarij primeren za gojence kamniškega zavoda, instantna romanca z "novinarko" (ki je tam bolj ali manj zato, da upraviči golo rit steroidnega mišičnjaka iz Bruslja) in prostodušno prijateljstvo med protagonistoma material za manj zahtevne risanke, prikaz "prepovedanega" tekmovanja v borilnih veščinah pa vzrok za otekanje čelnega režnja, so sicer splošno (pri)znana dejstva. (Zanimivo, da je izraz kumite japonski in pomeni "prosti boj", dasiravno turnir v filmu domnevno organizirajo Kitajci; prav tako učenec japonskega mojstra ninjutsuja Tanake uporablja skrivni udarec dim mak, iz kitajske folklore izvirajoč mit.) Sprašujem se le, kaj ostane, če vse te elemente odmislimo in se osredotočimo na osrednji del pripovedi. Prepričljivi in avtentični boji? Mogoče fluidna in zanesljiva montaža? (Menda je von Dumme sam pomagal pri zaključnih fazah produkcije.) Trden dramaturški lok, pristna scenografija, navdihujoča zgodba o premagovanju ovir in obvladovanju kulturnih stereotipov? Orjaški trzajoči pektoralisi Bola Yeunga in njegovo sočno čiščenje nosu? Prihodnji oskarjevec Forest Whitaker v eni svojih ridikuloznejših vlog? Karkoli? Kdorkoli?
9 KOMENT.

The MASTER



Ob vsej kontroverznosti in deljenih mnenjih, ki obkrožajo najnovejši umotvor Paula Thomasa Andersona — avtorja takih mojstrovin kot Boogie Nights (1997), Magnolia (1999) in There Will Be Blood (2007), — je o filmu pisati vsaj tako zahtevno, kot je bil naporen njegov ogled. Mogoče bo lažje, če povem, kaj (po mojem) ta film ni.

Vsekakor ni varno konvencionalen in predvidljiv hollywoodski film. Vizualno je bogat, tehnično in obrtniško dovršen (posnet na arhaični široki 65-mm celuloidni format), s fotografsko patino razkošen (Coppolov snemalec romunskega rodu Mihai Malăimare) in umestno podložen z vzdušno glasbo (Jonny Greenwood iz zasedbe Radiohead). Film ni zabaven, sporočilno lahkoten ali kratkočasen; prav nasprotno, marsikomu se bosta njegovi debeli dve uri zdeli dolg(očasn)i in mučno razvlečeni. Pripoved ni gladko tekoča, dramaturgija ni linearna, zgodba se ne pomika od enega spektakularnega akcijskega prizora do naslednjega. Film verjetno tudi ni na dušek razumljiv, ne podreja se trendovskim cineastičnim normativom in tudi ni nekakšna nadgradnja formule Andersonovih prejšnjih projektov. (Scenarij je nastal kot kombinacija neuporabljenega materiala iz njegovega epa Tekla bo kri, pijanskih vojnih zgodbic Jasona Robardsa iz Magnolie ter življenjskih izkušenj ameriškega pisatelja Johna Steinbecka.) Liki niso hipoma poistovetljivi in površ(i)n(sk)o tipizirani, njihova interakcija pa ne preprosta in premočrtna. Zgodba ne vzbuja občutka hitro prebavljivega in prepoznavnega; nobenih referenčnih točk ne vsebuje, ki bi priklicale v spomin znane filmske arhetipe in zlahka oprijemljivo simboliko. Ne gre za prijeten ter (celo znotraj lastne zamaknjene dimenzije) dosledno smiseln film in prvenstveno ne govori o post-vojnem sindromu. In če je verjeti ustvarjalcem, tudi ni (zgolj) prispodoba za manipulativnost scientološke cerkve oz. biografska paralela njenega ustanovitelja L. Rona Hubbarda.



What do you do? —I do many, many things. I am a writer, a doctor, a nuclear physicist, a theoretical philosopher, but, above all, I am a man. A hopelessly inquisitive man, just like you. 

Ključno vprašanje: ali je zaradi zgoraj naštetega (če seveda drži) film podpovprečen, nezadovoljiv in preprosto slab? Ali pa prav zato zanimiv, edinstven ter intelektualno stimulativen? Je bolje, da s previdno politično korektnostjo odgovarja na vprašanja, ali da jih skozi krčevite izraze protagonistov zastavlja, v vsem nelagodju in neposrednosti? Kritiška kopja se lomijo zlasti na pripovednem aspektu. Tudi tisti, ki zgornji dilemi ne morejo ali nočejo pritrditi in so z zgodbo razočarani, povečini soglašajo z nečim: igralski performansi so fantastični. Amy Adams v neznačilni vlogi soproge Peggy prinaša zloveščo senco nečesa nujnega, strogega in usodnega; vselej odlični Philip Seymour Hoffman s svojo očetovsko gravitacijo karizmatičnega vodje kulta Lancastra Dodda dobesedno ukrivlja kinematografski prostor okrog sebe; medtem ko je nastop Joaquina Phoenixa v podobi Doddovega varovanca, duševno trpinčenega (nasilnega, deziluzioniranega, etično izgubljenega, kronično zapitega in s spolnostjo obsedenega) vojnega veterana Freddieja naravnost brutalen — morda celo njegova najbolj prepričljiva vloga doslej in z oskarjevsko nominacijo upravičeno nagrajen lik. Sam ga brez slabe vesti postavljam ob bok figuram Daniela Plainviewa (Daniel Day-Lewis) ter Franka T. J. Mackeyja (Tom Cruise) iz prejšnjih Andersonovih projektov — v družbeno zlomljenem ter moralno izmaličenem človeškem bitju utelešen karakterni spopad kataklizmičnih razsežnosti in nedoumljivih načel.

If you figure out a way to live without a master, any master, be sure to let the rest of us know, for you would be the first in the history of the world. 



Verjetno se je treba strinjati, da upodobitev ideologije Doddovega duhovnega "gibanja za uresničitev potencialov" (The Cause) presega gole kritične aluzije na scientološki nauk "dianetike" (čeprav se v marsikateri točki nenavadno ujemata) in da Anderson v svoji sugestivno abstraktni izmuzljivosti — ki bolj kanalizira kakor analizira, obenem pa se izmika racionalni razlagi, — meri veliko dlje: vsaj na brezupno človekovo slo po psihosocialni trdnosti, njegovo prelaganje moralne odgovornosti na nosilce ideološke tradicije ter vprašanja verske indoktrinacije v času velikih družbeno-gospodarskih premikov. Freddie je v svoji destruktivni razrvanosti razpet med lojalnostjo ob obljubi, da ga lahko Dodd s svojimi zasliševalskimi seansami "procesiranja" (ki so podobne scientološkim "auditing" testom) osvobodi preteklih travm in nauči obvladovanja prvinskih impulzov, ter naraščajočim sumom, da gre samo za (pasivno-agresivnega) manipulatorja in šarlatana, ki kot samooklicani novodobni guru promovira lastno dejavnost. Njun intenziven odnos se zdi kot freudovska doppelgänger-kompenzacija, ki se vzajemno dopolnjuje in izničuje; oba se sprašujeta, ali ju lahko drugi kako "odreši". Ali lahko koga "odreši" že slepa vera v določeno (posvetno, versko, ideološko) institucijo, da ji zaupa svojo usodo?

Film bo gledalcem bodisi (zelo) všeč ali (sploh) ne, težko pa bo koga pustil ravnodušnega. Stavim, da bo o njem še veliko govora.
8 KOMENT.
3. FEB. 2013

Čao, Danilo
Hvala za vse melodije morja, sonca in duše

Po sledeh Danila Kocjančiča
Od preigravanja na podstrešju do pisanja za druge
Vir: MMC RTV SLO, 26. julij 2009, Klavdija Kopina

Prvi razglašeni zvoki električnih kitar so se iz podstrešne sobe v Župančičevi ulici 31 zaslišali pred 44 leti. Četverica neimenovanih, Danilo Kocjančič, Jadran Ogrin, Marijan Maliković in Tulio Furlanič, je med sprehodom opazila velik reklamni pano za cigarete Camel in nastali so The Cameleons. Že po njihovem prvem nastopu pred koprskimi srednješolci na prvem jesenskem plesu, kjer so preigravali večinoma tuje pesmi, je postalo jasno, da oboževalke z njimi ne bodo plesale samo eno jesen.

Da je stvar postala še bolj domača, so se preimenovali v Kameleone. Kvartetu se je pridružil Vanja Valič. "Vanja je prišel enkrat januarja ali februarja. Igral je harmoniko ali klavir, nič posebnega, ampak noter je prišel bolj kot faca," je nekoč izjavil Danilo.

Njihova popularnost je rasla, odprla so se jim vrata, ki so jih vodila na jugoslovanske odre. "Moč Kameleonov je bila ravno v tem, da smo, nevede, znali pritegniti ljudi, ki jih dotlej še nismo videli. Takoj so bili z nami," je pred leti razložil Marjan. Ne samo z glasbo — "jugoslovanski Beatlesi", kot so jih imenovali, so veliko pozornosti posvečali svoji zunanji podobi. "Jasno, punce so se lepile, kamor koli smo prišli, to je bilo normalno za bende," se je v knjigi Franka Hmeljaka spominjal Danilo. Pot jih je zanesla tudi v sosednjo Italijo. Vendar fantom slava ni pomagala, da bi odvrnili pozornost novinarjev, ki so se obesili na dejstvo, da Kameleoni ne hodijo v šolo.

Glasba za film Sončni krik

Skupina se ni ustavila, nadaljevala je svojo pot, čeprav jih ta zaradi mladoletnosti članov ni mogla ponesti prek meja. Njihova glasba je navdušila filmskega režiserja Boštjana Hladnika, ki jih je povabil k sodelovanju pri snemanju filma Sončni krik. Režiser je po končanem filmu za Mladino pojasnil: "Kameleoni so me na glasbeni avdicija za moj film presenetili. To je beat ansambel, ki je med najboljšimi na celini." Skupina je brez predaha nadaljevala, dokler ni počilo. Na naslovnici Antene se je pojavil naslov: "Kameleoni so se razšli."

Ustanavljanje novih skupin

Danilo se ni več vrnil na Župančičevo 31. Ustanovil je novo skupino, ki se je usmerila na rhythm'n'blues – Nove kameleone. Trimesečni projekt je razpadel in Danilo je odšel služiti vojaški rok. Po vrnitvi je z Zlatijem Klunom ustanovil ansambel Boomerang. Zasedbo, ki je delovala tri leta, sta sestavljala še basist Ladi Kodarin in solo kitarist Veri Gorjup. Iz Danilovega sodelovanja z Radom Testenom je nastal duet, iz katerega se je razvil ansambel Labirint. To pa je bil tudi čas, ko je Danilo prijel za bas kitaro.

Ker ansambel ni doživel večjega uspeha, se je Danilo na povabilo Vladimirja Mljača in Francija Čelharja pridružil takrat komercialni skupini Prizma. Takrat se je začela tudi Danilova komponistična kariera. Skladba Pogum jih je na tekmovanju za Slovensko popevko predstavila širši javnosti in Danilovo delovanje v skupini se je nadaljevalo vse do leta 1984. Po treh projektih in zaradi službe ni našel časa za nastope, zato je za "poklicno udejstvovanje z glasbo" našel somišljenike, kot sta bila Dušan Vran in Zdenko Cotič – nastala je skupina Bazar, ki se je razšla leta 1992. Po vrnitvi Tulia Furlaniča v domovino je Danilo ustanovil še eno skupino, Halo.

Pisanje za druge izvajalce

Začel je pisati skladbe tudi za druge izvajalce (Tinkara Kovač, Polona, Lara Baruca, Monika Pučelj), ki so svojo kariero začeli z Danilovo pomočjo. Kasneje je izdal samostojne albume "Vse moje ljubezni" in "Danilo & friends" , na katerih so zbrane njegove uspešnice iz različnih glasbenih obdobij, v novih preoblekah in z različnimi vokalnimi solisti. Njegova zadnja plošča nosi ime "Danilo poje Kocjančiča", na kateri je prvič vse glavne vokale odpel sam.


Neskončni ustvarjalni nemir
primorskega "Beatla"
MMC v pogovoru z Danilom Kocjančičem
Vir: MMC RTV SLO, 30. julij 2009, Klavdija Kopina

Ritem njegove kitare in besedila, ki so prišla iz njegovega peresa, so izoblikovala skupine, v katerih je deloval. Danilo je skupaj s svojimi prijatelji, člani skupin Kameleoni, Boomerang, Labirint, Prizma, Bazar in Halo, v zakladnico slovenske glasbene produkcije prispeval velik delež uspešnic. Njegovo ustvarjanje pa se nadaljuje. V pogovoru za MMC je vsestranski glasbenik med drugim povedal, kaj meni o "instant" zvezdnikih, kaj je pravi razlog, ki je povzročil konec skupine Kameleoni in katera nekdanja skupina je Danilu najbolj pri srcu.

Raztezanje meha ste v mladosti po osmih letih učenja zamenjali z brenkanjem na kitaro. Ali kdaj pomislite, kako bi bilo, če bi nadaljevali z učenjem harmonike in se pozneje preizkusili v narodno-zabavnem ansamblu?

Ker sem živel ob meji s sosednjo Italijo, sem imel že v zgodnjih šestdesetih letih možnost poslušati drugačne glasbene zvrsti. Spoznal sem, da te glasbe ne morem igrati na harmoniko, zato sem se najprej kot samouk začel učiti kitare in na gimnaziji ustanovil skupino, ki je bila zametek Kameleonov. Res ne vem, kaj bi bilo, če bi naprej igral harmoniko. Čeprav mi je danes za to malo žal, ker se ta instrument precej uporablja tudi v rockglasbi. Vsekakor pa ne bi zaplaval v narodno-zabavne vode, čeprav ansambel bratov Avsenik zelo spoštujem.

Iz četverice neimenovanih ste se javnosti najprej predstavili kot The Chameleons. Koliko časa ste iskali pravo ime za skupino?

Naše prvotno ime je bilo The Splendid Stars v zasedbi Marjana Malikoviča, Jadrana Ogrina, Cveta Peroše in Danila Kocjančiča. Vendar je to ime obstajalo le na podstrešju, dokler ni Cveta zamenjal Tulio Furlanič. Ko se nam je pridružil Tulio, smo se odločili, da spremenimo ime, in smo se preimenovali v The Chameleons. Pod tem imenom smo imeli tudi že prve nastope v mladinskem klubu "Ray Charles", septembra 1965 v Kopru. Naslednja sprememba imena, in sicer samo slovenski prevod v Kameleoni, pa smo si nadeli, ko se nam je pridružil še klaviaturist Vanja Valič.

Kameleoni se na sceni niso kar pojavili. Svojo bazo oboževalcev ste širili od srednješolskih dni. Kako vam jih je uspelo zadržati in hkrati privabljati nove?

Mislim, da je bil naš uspeh plod trdega dela, saj smo vadili tudi po šest ur dnevno. Na Primorskem smo bili takoj prepoznavni in popularni. V širši Sloveniji pa so nas spoznali in sprejeli šele po zmagi na zagrebškem festivalu električnih instrumentalno-vokalnih ansamblov. Tako da smo šele po nastopih v Beogradu, Zagrebu in drugih prestolnicah republik nekdanje domovine imeli prvi nastop tudi v Ljubljani, na Gospodarskem razstavišču.

Kako gledate na današnje "instant" zvezdnike? Menite, da so se z leti spremenile tudi navade poslušalcev? 

Štiri desetletja so šla mimo. Danes je vse drugače, tehnika je zelo napredovala. Mediji so se razbohotili, televizija in internet sta naredila svoje. Včasih je bila skladba na prvem mestu angleške glasbene lestvice po nekaj mesecev, danes se to dnevno spreminja. Tudi pri nas je tako. Imamo precej "instant" zvezd, ki so tudi takoj pozabljene. Ponosen pa sem na nekaj izvajalcev rock- in popglasbe, ki se lahko kosajo s svetovno glasbeno produkcijo.

S Kameleoni se je cela generacija osvobajala spon povojnega monumentalizma — idejnega in kulturnega. Kako ste se spopadali s pritiski tistega časa? 

Mi smo takrat živeli in delovali v totalitarni socialistični državi. Ni nam bilo lahko. Bili smo vedno pod pritiski. Že zaradi daljših las so nas vrgli iz gimnazije, vendar se je naša generacija že takrat osvobajala idejno in kulturno.

Veliko je o tem že napisano, ampak kljub vsemu, kaj je bil vzrok, da so se Kameleoni na vrhu slave, ko ste še kraljevali jugoslovanskim lestvicam, razšli?

Glavni vzrok našega razpada, ko smo bili na vrhuncu slave, je bil v zavisti takratnih oblasti, saj so nas zavestno pošiljali na služenje vojaškega roka vsakega člana posebej v razmiku šestih mesecev. Tako da po vrnitvi vseh članov iz Jugoslovanske ljudske armade je minilo nekaj let, ki so naredila svoje.

Potem ko ste zapustili skupino Kameleoni, ste ustanovili še pet skupin. Zakaj ste tolikokrat začeli na "novo"?

Po Kameleonih sem res ustanovil še nekaj skupin, vendar se v stare korenine vedno vračam, saj smo s Kameleoni imeli še nekaj ponovitev. Tudi skupina Halo je bila sestavljena iz treh članov Kameleonov. Zdaj pa nastopam v skupini Legenda, kjer smo štiri ustanovni člani Kameleonov, in sicer Jadran Ogrin, Marjan Malikovič, Tulio Furlanič in jaz. Pridružila sta se nam še bobnar Nelfi Dephanger in klaviaturist Marino Legovič.

Če bi od vseh vaših skupin morali izbrati najljubšo — katera bi bila?

Ponosen sem na vse svoje skupine, vendar če bi moral izbrati najljubšo, je to vsekakor skupina Kameleoni.
3 KOMENT.
1. FEB. 2013

Tangled (2010)
IMDb | YouTube | moj vtis: ●●●●●●●●○○

Leta 1812 je v zbirki povesti Kinder- und Hausmärchen prvič izšla pravljica bratov Grimm z naslovom Rapunzel (ime Motovilka izhaja iz navadnega motovilca, Valerianella locusta, ki ga je mož za svojo visoko nosečo ženo rabutal na sosednjem čarovničinem vrtu). Saj poznamo slovito fabulo, kajne? Slavna zeljejeda folklorista in zapisovalca germanskega izročila sta si osrednje motive sicer izposodila pri zgodbi Persinette francoske novelistke Charlotte-Rose de Caumont de La Force (1654—1724); ter pri še starejši bajki Petrosinella (it. 'peteršilj') iz kolekcije Lo cunto de li cunti (it. 'Zgodba vseh zgodb') neapeljskega poeta in zbiralca bajk Giambattista Basileja (1575—1632); gotovo pa sta se zgledovala tudi pri iranskem junaškem epu Šahname (perz. 'Knjigi kraljev') iz časa okrog leta 1000 n. št. oziroma njegovem mitu o princesi Rūdābi (ki je s stolpa spustila svoje dolge lase, da je njen ljubimec Zāl priplezal do nje). Arhetipska zgodba o zlatolasi deklici je odtlej doživela številne adaptacije in variacije, od gledaliških do filmskih priredb, preden so jo pri Disneyju izbrali za svojo jubilejno petdeseto animiranko. Blogerski kolega na spletnem dnevniku mrXfilm je o njej pisal že zdavnaj; v upanju, da Jan kdaj napiše še kaj, bom (vnovič) citiral del njegove recenzije. Živela lenoba!


Zlatolaska, osnovana na Grimmovi pripovedki o dolgolasi Motovilki, je postavljena v pravljično kraljestvo in uvodoma predstavi zgodbo o čarobni sončni roži, ki si jo lasti z mladostjo in lepoto obsedena coprnica Gothel (Donna Murphy in Tanja Ribič). Ko pa se magična rožna moč lepega dne vplete v lase novorojene princese (Mandy Moore in Nika Rozman), jo Gothel v obupu ugrabi in zaklene v zapuščeni stolp. Osemnajst let pozneje je edina želja dobrovoljne dolgolase dekline vsaj za kratko zapustiti svoje skrito domovanje in si poblizu ogledati utrinke, ki vsako leto na večer njenega rojstnega dne razsvetlijo nebo. Ker gre v resnici za žareče lampijone, ki jih v spomin nanjo prižigajo in spuščajo prebivalci kraljestva, samooklicana mama Gothel o tem noče slišati besede, zato je Zlatolaskino edino upanje prebrisani falot Flynn Fakin (Zachary Levi in Aljaž Jovanović), ki v begu pred roko pravice najde stolp in se zateče vanj.

Edini pravi očitek, ki ga gre nameniti zgodbi, je njeno marketinško sprijeno preimenovanje in s tega vidika nesprejemljivo mačehovsko tajenje predloge, medtem ko lahko scenarij Dana Fogelmana povsem mirno označimo za mojstrsko utežen preplet, osnovan na prvinah arhetipskega pravljičnega sloga, tradicionalnega Disneyjevega mjuzikla in priljubljene popkulturne satire. V primerjavi z izvirno zgodbo dodobra prevetrena karakterna kompozicija angažira vrsto novih stranskih likov, glavne pa aktualizira, karikira in jim dodaja otipljivejše značajske poteze ter jih skladno s tem zapleta v bolj večstranske medosebne odnose. Kljub tovrstnim korekcijam v ospredju ostajajo klasične in brezčasne karakterne slike, s katerimi zgodba objame motive odraščanja, osamosvajanja, hrepenenja in odrešilne ljubezni, ki koncema pričakovano nadvladajo zaščitništvo, pohlep in brezobzirno preračunljivost. Slične zaključke lahko vlečemo pri opazovanju dogajalne strukture, ki prinaša številne pestre koreografske vinjete, hrbtenica pripovedi pa vseskozi ostaja trdno naslonjena na preizkušeno trikotno dramsko šablono.

Tudi skozi prizmo umetniško-obrtne podobe filma gre ustvarjalcem na čelu z Nathanom Grenom in Byronom Howardom nič kaj skopa hvala. Animacijski koncept se v širokem loku ogne pikolovskemu posnemanju realnosti in namesto tega bazira na sončavem rokokojskem slogu ter mestoma prav pretenciozno liči na tehnike oljnega slikarstva. Smotrna raba tridimenzionalnih efektov preseneča iz kadra v kader, domala osupne pa v opevanem prizoru dvigajočih se lampijonov, tako da je ogled filma v 3D različici nedvomno novcev vredna izkušnja. Poleg tega v oko pade interesantno poudarjena in na moč izrazna obrazna mimika glavnih protagonistov, poglavje zase pa je kakopak zahtevna, a z odliko izvedena animacija Zlatolaskinih dolgih las, ki predstavlja nov nezanemarljiv konfin v tehnikah digitalne animacije. —Jan G.

Zlatolaska je po mojem skromnem mnenju eden očarljivejših Disneyjevih celovečercev zadnjih let (in slovenska glasovna sinhronizacija z leti postaja res zelo dobra); ganljiva ljubezenska zgodba, sijajna glasbena podlaga, oko roseča vizualizacija (tudi v 3D) in dovršena dramaturška podoba bodo staro in mlado kratkočasili celo pri večkratnem ogledu. (Leta 2012 smo dobili kratki spin-off Tangled Ever After, ki je takisto požel nemalo navdušenja.) A še bolj kot to se mi zdi zanimiva njena pomenljiva sporočilnost, zlasti tista skrita, medvrstična; zabavam se ob misli, v kolikšni meri so se jo pri Disneyju trudili prirediti in ali je pregovorna politična korektnost njenim ustvarjalcem celo narekovala pomisleke.



Kako razumem simboliko te razkošne animiranke? Prispodoba o pokroviteljskem zaščitništvu s pretvezo starševske skrbi za naraščaj (tudi ko otrok ni pravi biološki potomec) — ki pa zgolj skriva zagrenjeno kompenzacijo lastnih frustracij ob neogibnem staranju in sebično koristoljubje (utelešeno v pretkani mačehi Gothel), — je njena najbolj očitna plat in je verjetno ni treba posebej omenjati; podobno velja za parabolo o prvi ljubezni in njen katarzični vrhunec o nujnosti simbolnega (samo)žrtvovanja. Vendar pa ima bajka o Motovilki nekatere bolj družbeno žgečkljive moralne podtone, ki so v izvirni pravljici komajda prikriti.

Bujni lasje so priznani simbol prebujajoče se seksualne energije in nebrzdane potence (pa tudi freudovsko obeležje odločnosti, mladostne moči in samozavesti), ki ga tako ali drugače častijo vse civilizacije. V nekaterih tradicionalnih kulturah jih obredno postrižejo fantom ob iniciaciji v moškost ali dekletom pred poroko; drugod si moški na pragu srednjih let vnovič puščajo daljšo pričesko, da bi poudarili še vedno živo virilnost; biblični Samson (hebr. Šimšôn, 'sončni mož'; ikonografija sonca je kot grb kraljestva izpostavljena tudi v Zlatolaski) je izgubil svojo herkulsko moč, ko mu je Delilah ostrigla lase; budistični menihi in nekateri duhovniki pred zaobljubo celibatu pa si jih brijejo, da bi ovekovečili podrejenost telesnih želja duhovnemu zorenju. Zlatolaskina dolga griva pa ima tudi čudežno zdravilno in pomlajevalno moč; z metaforo mladostniške seksualnosti torej blondinka "zdravi" rane simpatičnega falota Flynna Fakina, mu "blaži" tegobe (njegove spolne sle) in slednjič celo reši življenje tega zagrizeno individualističnega samca. Za to pa se mora nazadnje odreči čudodelnim zlatim lasem (torej mora ukrotiti in institucionalizirati lastno poželenje) ter se tako podrediti družbenim normativom sprejemljivega (če naj mu postane žena); medtem ko se obešenjaški revni tatič v podobnem kompromisu odpove kronični samovšečnosti in gmotnemu egoizmu, če naj v prihodnje deli življenje in premoženje z njo (kot njen soprog). Nabriti upornik jo iz mogočnega stolpa (khm, falusni simbol, khm) odpelje na pristno doživetje "pustolovščine" ter raziskovanje čutno otipljive, mesene življenjske stvarnosti (utelešene v vikinški tolpi zabavnih, umetniško navdihnjenih testosteronskih malopridnežev); čemur se njena zlobna mačeha upira, saj bi v tem primeru ostala sama s svojo čedalje hitreje usihajočo mladostjo. (Ne pozabimo, da je v izvirni bajki Motovilkin bodoči oče "skakal čez plot" na zelenico te "sosede" in ji je moral pozneje za kazen "pustiti otroka".) Pri "osvobajanju" Zlatolaske izpod psihološke starševske represije (da bi v skladu z družbeno normo /prerokbo postala izpolnjena ženska in avtentična kraljična) mu sprva hudomušno nagaja, slednjič pa prizadevno pomaga postavni rasni žrebec iz kraljeve konjušnice (z imenom Maksimus, je to dovolj dvoumno?) — še en močan prvinski arhetip neizražene in potlačene seksualne identitete, ki jo je treba obrzdati, preden bosta lahko "živela srečno do konca življenja".

Dopuščam pa seveda tudi možnost, da vse te pomene v "pravljici za otroke" vidim samo jaz, ker sem pač star umazan pokvarjenec. Presodite sami; ogled prisrčne animiranke vsekakor priporočam. (Otroci gotovo ne bodo zaznali kaj od zgoraj napletenega. Od Disneyja pa tudi nihče ne pričakuje politične nekorektnosti, kaj?)
5 KOMENT.
28. JAN. 2013

Tenebrae (1982)
IMDb | YouTube | moj vtis: ●●●●●●●●○○

Nekaj bržčas drži: filmografija Daria Argenta dandanes navdušuje kvečjemu njegove zveste privržence (ki večinoma niso več v rosnih letih); bistveno težje pa kinokompleksov ter instantnih golid pokovke (raz)vajeno mladež, indoktrinirano z ultra(kvazi)realističnim trendom tresoče kamere iz roke, globalistično CGI percepcijo megalomanske 3D akcije in zabavno cinema-dekonstrukcijo človeškega telesa. Vse je zaman: čas pač naredi svoje. Je mogoče nekoga, ki z današnjimi očmi v Argentovih umotvorih vidi zgolj ridikulozno neprepričljive fabule, smešno lesene protagoniste (ki neskladno z govorom odpirajo usta "na playback"), paradižnikovo omako vsepovsod in ušesa parajočo elektronsko glasbeno podlago, kakorkoli prepričati o vrednosti in vplivnosti teh ancientnih filmov — sploh, ko govorimo o giallu in njegovih elementih? Je pa vendarle res, da se marsikdo — do obisti naveličan puhlo bombastičnih sequelov in nenehnih trapastih rimejkov, — iskreno loteva cineastične arheologije in vnovič osuplo odkriva žanrske forme nekega obdobja kot nekakšno brezčasno zgodovinsko zanimivost. Če je tako, pa naj bo.



Da ne bo nesporazuma: giallo ni čisto vse, kar so kdaj posneli Mario Bava (za prvega tovrstnega velja njegovo Dekle, ki je vedelo preveč iz leta 1963), Dario Argento, Lucio Fulci in Sergio Martino; tudi ni splošna oznaka za "makaroni-triler iz sedemdesetih" (čeprav sami Italijani, ironično, ta izraz generično uporabljajo za katerikoli kriminalni žanr), temveč pomeni določene sestavine v določenem slogu in znotraj minimalistične dramaturške premise. Za pravoverni giallo so značilni fetišistično krvavi prizori afektiranih umorov s hladnim orožjem, barvito stilizirana fotografija in nenavadni glasbeni aranžmaji s sterilnimi, mehanskimi zvoki; na izraznost sta vplivali tradiciji italijanske opere in gledališke groteske teatra Grand Guignol. Identiteta (običajno zamaskiranega ali očesu gledalca nevidnega, v črnino ali usnje odetega) storilca je do konca neznana, zgodba pogosto vključuje voajeristične prizore (ženske) golote ter implicirane ali eksplicitne spolnosti. Tematski poudarek je na seksualnih strahovih ter motivih norosti, odtujenosti in preganjavice; morilec je pogosto neuravnovešen blaznež z dvojno osebnostjo, ki v urejeni družbi deluje normalno. Resnico včasih simbolično prikriva amnezija ali nekakšna poškodba oči oz. dvoumna "nezmožnost videnja" ključnih sledi; šundovsko detektivske aluzije na morebitnega krivca pa so večkrat napačne in zavajajoče.

When you have eliminated the impossible, whatever remains, however improbable, must be the truth. —Arthur Conan Doyle


A če se vrnem k bizarnemu "realizmu" in "prepričljivosti": morda bo lažje, če si za pripovedni kontekst Argentovih filmov predstavljamo izkrivljeno lynchevsko dimenzijo, ki daje značilno stiliziran, malone futurističen vtis lažnih kulis nekakšnega urbanega paralelnega sveta, z nenavadno malo prebivalci in s čudaškimi arhitekturnimi objekti v njem. Argento tukaj opušča stilizem nemškega ekspresionizma in se po psihedelično barviti fantazmagoriji nadrealističnih nočnih mor Profondo rosso (1975), Suspiria (1977) ter Inferno (1980) vrača k svojim rumenim koreninam, ki jih je pognal z "živalsko trilogijo" (L'uccello dalle piume di cristallo, Il gatto a nove code, 4 mosche di velluto grigio). Njegov Tenebrae se večinoma dogaja pri dnevni svetlobi ali pod hladnimi neonskimi lučmi (ironični kontrast: tenebre, it. 'mrak', 'temačnost'), barve so bolj monokromatske in zabrisane; a je (po relativnih argentovskih merilih) zato več pozornosti namenjene likom, karakterizaciji in nedoumljivo zapleteni zgodbi. Na promocijski obisk v Rim pride sloviti pisec knjižnih kriminalk Peter Neal (Anthony Franciosa) s svojim literarnim agentom (John Saxon) in prav tedaj se tam začne srhljivi niz skrivnostnih umorov, ki so jih očitno navdihnili protagonisti in dejanja iz njegovega odmevnega romana Tenebrae. Lokalni detektiv (Giuliano Gemma) se skuša s pomočjo avtorjevih namigov dokopati do psihopatskega klavca in kaže, da sledi vodijo k nekemu fanatičnemu oboževalcu Nealovih literarnih del — vendar ni vse tako, kakor je videti, in pred srhljivim epilogom se bo razodela marsikatera potlačena freudovska travma in njeni uničevalno izprijeni vzgibi.
Eden slabših filmov Daria Argenta, kjer psihopatski morilec fikcijo zamenja za realnost. Še ena zgodba o psihopatu, ki tokrat izgleda tako, kot da ga je zjebala cenzura. Kot da si ne upa dati duška. Kot da se boji krvi in mesa. Pač tip, ki kopira roman in pozabi, da je realni svet popolnoma drugačen. —Iztok



Tenebrae je kvintesenčni (pozni) giallo z bogato kinematografsko zapuščino (sloviti kader v finalu, kjer se Gemma skloni in pri tem kot kakšen "temni odsev" razkrije osebo za seboj, je Brian De Palma kopiral v svojem ubornem Raising Cain; s kamero na teleskopskem žerjavu Louma posneti prelet hišnega pročelja pa v gangsterijadi The Untouchables) in po mnenju marsikaterega kritika eden od vrhuncev italijanskega avtorja v njegovem najznačilnejšem obdobju. Za nameček ga je srebrni maestro nadgradil še s pomenljivo samoreferenčno sporočilnostjo. V prenesenem pomenu bi lahko skrivnostni pisatelj Neal (namig o literarnem izvoru gialla) zrcalno predstavljal samega Daria Argenta v vlogi filmskega ustvarjalca; uteleša njegove strahove in dileme, deležen je očitkov o mizoginiji, seksizmu in šovinizmu (njegove žrtve so mlade, čedne ženske), ubada se s frustracijami tradicionalistične kulture in sprevržene dvoličnosti patriarhalne katoliške etike ter sublimira nezavedno krivdo ob deviantni seksualni identiteti (trivia: lik sadističnega dekleta z rdečimi salonarji v spominskem preblisku morilca igra Eva Robins, razvpiti italijanski transseksualec, rojen kot moški). Prepoznaven avtorski pečat v zgodbo vnaša tudi s stalno igralko (in soprogo) Dario Nicolodi, z elektronskimi zvoki progresivne rokovske skupine Goblin in celo z referencami na pretekle projekte (modernistični ambienti, groteskne kovinske bodičaste skulpture, nelagodna scenografija prostorske praznine) — čeprav tudi sam črpa navdih iz cineastične dediščine Hitchcocka, Buñuela, Carpenterja, Tarkovskega in De Palme (njegov Dressed to Kill je bil še svež).

The impulse had become irresistible. There was only one answer to the fury that tortured him. And so he committed his first act of murder. He had broken the most deep-rooted taboo, and found not guilt, not anxiety or fear, but freedom. Any humiliation which stood in his way could be swept aside by the simple act of annihilation.



Nazadnje moram omeniti še povod, da sem se vnovič spomnil na tukaj opisanega, ki mi je (poleg vseh zgoraj že omenjenih) posebej zanimiv; po še enem poznavalskem nasvetu blogerskega kolega Matjaža G. sem si namreč nedavno (končno) ogledal neodvisni umetniški umotvor z naslovom Berberian Sound Studio (2012). Film britanskega režiserja Petra Stricklanda je, z eno besedo, fantastičen. Ne le spoštljiv rekurzivni poklon žanru, o katerem pišem tokrat (filme so v post-produkciji vselej zvočno obdelali oz. glasovno sinhronizirali, tudi ko je jezik ostal isti), ampak predvsem sijajen prikaz tehnične in tematske briljantnosti vzdušnega izrazno nekonvencionalnega mise-en-abîme koncepta, ki poleg odličnih igralskih predstav (Toby Jones) temelji skoraj izključno na zvoku. Navdušeno ga priporočam vsem ljubiteljem gialla.
5 KOMENT.
26. JAN. 2013

Ukrotiti deželo




Nadarjeni mladi vizualni umetnik Chris Butler je kot specialist za izvedbo animacije po scenariju snemalne knjige skrbel pri dveh čudovito gotskih stop-motion animirankah, Burtonovi Corpse Bride (2005) ter Selickovi Coraline (2009). V tretje se je pak odločil sesti (tudi) na režiserski stolček in skupaj z izkušenim stanovskim kolegom Samom Fellom (Flushed Away, The Tale of Despereaux) je ustvaril še eno sijajno lutkarsko zgodbo, ki bo pogodu zlasti zombijevskim navdušencem in ljubiteljem morbidnega. (Tistim filmskim.) Norman Babcock (glas Kodi Smit-McPhee) je s televizijskimi grozljivkami obsedeni fantič iz mesteca Blithe Hollow v Massachusettsu, katerega puritanski ustanovni predniki so čarovništva obtožili in posledično usmrtili neko deklico — njeno prekletstvo pa odtlej vsako leto na tisti datum preži na nič hudega sluteče prebivalce. Edini, ki lahko vsakokrat odžene ali vsaj odloži strašljivo prerokbo o obuditvi mrtvih, je Normanov čudaški stric in mestni izobčenec g. Prenderghast (glas John Goodman), ki edini razume nedoumljivo skrivnost enajstletnega dečka — saj enako sposobnost že od rojstva premore tudi sam: zmožnost videti duhove umrlih. Prav spiritistična vrlina, zaradi katere Norman med vrstniki velja za ogibanja vrednega čudaka, bo slednjič ključna, če naj zlobno vsemogočno čarovnico odvrnejo od maščevalnega pohoda.



Produkcija filma je trajala tri leta, od tega dve leti samo animacija v oregonskem studiu Laika (s šestdesetimi kamerami Canon EOS 5D Mark II DSLR je zanjo skrbelo kar tristo tehnikov animacije), ki so jo tokrat prvič obogatili in pospešili z rabo tehnologije barvnih 3D tiskalnikov za izdelavo predmetov (pri Coraline so bili še črno-beli). Veliko število tako oblikovanih modelov se skupaj s post-produkcijo in barvno korekcijo močno pozna pri vizualni plati, ki je preprosto neverjetna in komajda še nakazuje uporabljeno metodo v tehniki stop-motion. Zanimivo "neskladnim" plastelinastim likom in njihovim gibom daje edinstveno mehko podobo, pristen globinski vtis ter sočutno otipljivo izraznost, kakršnih ne premore marsikatera še tako dodelana računalniška animiranka; filmu pa nadene avtentično subverzivni umetniški videz, ki se skuša odmakniti od prepoznavne všečne vizualnosti animiranega mainstreama. To mu očitno uspeva, saj je bil razen mnogih znotraj panoge že prejetih nagrad deležen tudi nominacij za satelit, bafto, annie in oskarja za najboljši animirani celovečerec.
Povprečna risanka pravzaprav. Nič posebnega in takega, da bi bil gledalec zares navdušen. Dejansko še ena zgodbica o zombijih in mulcu, ki vidi duhove umrlih. Preveč otročja za odrasle, preveč srhljiva in resna za mularijo. Risanka brez ciljne publike, če prav pomislim. [...] Skratka, animiranka, ki sem jo pozabil že med odjavno špico. —Iztok



Mračna zgodba, ki je mestoma kar grozljiva in cilja na segment malce starejšega otroškega občinstva (kar je bržčas tudi razlog, da je v Sloveniji niso sinhronizirali), je sicer tematsko bolj preplet že znanih žanrskih motivov kot resnično izviren koncept; seveda pospremljena z običajno mero pop-referenc in samoironičnih namigov. S prispodobo maščevalnih duhov preteklosti (ki se šele v katarzičnem razodetju povzročenih krivic dokončno pomirijo), satirično družbeno-politično romerovsko odslikavo posledic človeške nevednosti in neumnosti (kjer je čredni nagon prestrašenih ljudi bolj neusmiljen od samih zombijev) in vselej aktualno generacijsko noto o mladostni marginaliziranosti (najbolj očitni v šolskem nasilništvu) pa nesporno ubere moralno upravičeno in sporočilno žlahtno smer; ki kljub grotesknemu prikazu in tragični premisi ni ostro neprizanesljiva, temveč premore kopico duhovitih, zabavnih, vendar (prav zato) pomenljivo inteligentnih podtonov.
5 KOMENT.
23. JAN. 2013

The Possession (2012)
IMDb | YouTube | moj vtis: ●●●●●○○○○○

Resno? Še ena zgodba o obsedenosti in izganjanju demonov? Ker jih še vedno ni dovolj? Ampak, "tale pa mogoče ne bo tako zelo od muh," sem si rekel ob igralski zasedbi (Jeffrey "Comedian" Dean Morgan, čedna milf Baconova soproga Kyra Sedgwick, judovski alter-glasbenik Matthew P. Miller oz. Matisyahu), predvsem pa zastrigel z ušesi ob slavnem imenu na režiserskem stolčku. Danec (z danko) Ole Bornedal nas je že davnega leta 1994 učinkovito strašil s svojim kultnim Nočnim čuvajem (pozneje je posnel še ušivi ameriški rimejk) in ima za seboj niz vsaj zelo solidnih — če že ne odličnih — žanrskih projektov tipa I Am Dina (2002), Vikaren (2007) ter Fri os fra det onde (2009). Scenaristična imena obljubljajo poznavanje zvrsti, produkcija je na visoki ravni (med pokrovitelji je tudi stari maček Sam Raimi, itak), prekaljeni danski snemalec in Bornedalov stalni sodelavec Dan Laustsen ima (razen zgoraj omenjenih) za seboj tudi take naslove kot del Torov Mimic (1997), Gansova Le pacte des loups (2001) in Silent Hill (2006) ter Norringtonov The League of Extraordinary Gentlemen (2003) in ni hudič, da studio Ghost House Pictures v distribuciji tvrdke Lionsgate Entertainment (The Cabin in the Woods, Albert Nobbs, The Hunger Games, Salmon Fishing in the Yemen, Dredd) ne bi skupaj spravil vsaj gledljivega umotvora.



No, umotvor se mi res zdi gledljiv. A ne prav veliko več kot to.

Če se kar takoj sprijaznim(o) z dejstvom, da nihče nikoli več ne bo posnel Izganjalca hudiča (1973), mi je še najbolj všeč družbeno-zgodovinska avtentičnost osrednjih motivov. Pa ne govorim o generično piarovskem sloganu "posneto po resnični zgodbi", ki je kajpak čisti bulšit; temveč o konceptu, ki določene elemente vendarle jemlje iz folklore Bližnjega vzhoda in zapuščine judovskega misticizma ter jih poveže v smiselno, četudi neprepričljivo in s klišeji prepredeno zgodbo. Iz ortodoksnega judaizma izhajajoč mit o zlonamernem duhu dibuku (דיבוק), ki naj bi ga nikoli ne spustili iz ujetništva (tj. lesene skrinjice), kot grotesken kontrast moralni (ne)urejenosti in ideološki sterilnosti sodobnega sveta deluje zagonetno in pristno strašljivo. Pandorino skrinjico po naključju najde in odpre mlada Emily (Natasha Calis), ki s starejšo sestro Hannah (Madison Davenport) preživlja konce tedna v novi hiši njunega očeta (Jeffrey), vselej zaposlenega trenerja študentskega košarkarskega kluba, potem ko sta se z ženo (Kyra) dokončno ločila. Lahkomiselna najstnica s tem nadse in nad svoje bližnje prikliče starodavno prekletstvo, ki se bo kot demonski parazit čedalje bolj polaščalo njene volje in telesa — in ki ga ni mogoče odgnati drugače kot z ezoteričnim židovskim očiščevalnim obredom. Vprašanje pa je, katere žrtve bodo za to potrebne in ali je metoda res trajna.



Če si film že izposoja snov od slovitega Friedkinovega kulta (tako kot praktično vsi s podobno premiso), potem je škoda, da tega ne počne bolj dosledno in da na celi črti dramaturško pogrne prav med vrhuncem, torej med nasilnim izvajanjem eksorcizma (zlega duha v deklici je treba poklicati po imenu: Abizu). Do tedaj režiser zadovoljivo stopnjuje napetost in gradi sila učinkovito vzdušje preganjavice (z nekaterimi hudomušnimi pokloni lastnim projektom, npr. s prizorom v mrtvašnici), liki pa so s svojo prizemljeno človečnostjo poistovetljivi in značajsko večdimenzionalni. Ne opira se (izključno) na trenutke -BU!- ter žanrske prijeme uspešno razbremenjuje s poudarkom na zgodbi (z najmanjšo možno rabo posebnih učinkov) in karakterizaciji. Manj uspešen je pri montaži (za katero sta bila zadolžena dva, to pa običajno ni najbolje), ki je mestoma časovno neusklajena, pretrgana in deluje zmedeno prav tedaj, ko bi morala biti najbolj fluidna. Glasbena podlaga je sicer nemoteča, a dolgočasno stereotipna (težki zvoki godal med dramatičnimi trenutki); vizualna stilizacija z vselej temačno atmosferičnostjo in zloveščimi ambientalnimi elementi pa priča o lenobi in nedomiselnosti ustvarjalcev. Če k temu dodamo še zguljeno nedorečenost "odprtega" konca, potem tudi tiste pozitivne plati sicer nepretencioznega filma ne morejo preglasiti občutka že (stokrat) videnega in dodobra prežvečenega. Kot rečeno, psihosocialna alegorija travm ob razpadu družine (kakor film vidi sam režiser, ki ga je oportunistično priredil oznaki PG-13 in opustil prvotni naslov The Dybbuk Box) oz. personifikacija strahov o mladostniški "ugrabitvi identitete" je dokaj gledljiva; a celostno zgolj medla senca nekaterih pomenljivejših (in strašljivejših) predhodnikov — ki jih je toliko, da mi jih bržčas ni treba niti naštevati. Film z razmeroma skromnim proračunom 14 milijonov je bil kljub temu finančno nadvse uspešen.
4 KOMENT.
21. JAN. 2013

The Tortured (2010)
IMDb | YouTube | moj vtis: ●●○○○○○○○○

The only way to erase the pain is to inflict some.

Ojej. Edini, ki je tukaj trpinčen, je gledalec tega kričeče cenenega, amatersko neartikuliranega, naravnost na video-plošček romajočega (kdo bi vedel, zakaj) skrpucala kanadskega televizijskega režiserja Roberta Liebermana in neznanega češkega scenarista Mareka Posivala; jaz pa ta prispevek pišem zgolj zato, da terapevtsko ublažim muke ob nepovratno izgubljeni poldrugi uri življenja.

Saj ne vem, kje začeti. Morda kar z zgodbo, ki je tako "izvirna", da kar boli: potem ko neuravnovešeni morilec njunega edinca ni obsojen na dosmrtno ječo, temveč zgolj na najvišjo zaporno kazen (25 let za zapahi), zagrenjena mlada starša vzameta pravico in moralo v svoje roke. Izprijenega pedofila ugrabita med prevozom v kaznilnico (oz. poskrbita za nezgodo policijskega kombija) in se ga odločita v odmaknjeni koči sredi gozda mučiti do smrti.
To je čisti snuf, zares pravi chamber of torture, kjer si Erika in Jesse dasta duška in na dan privlečeta vso žalost, jezo in bes. To je kazen za njun uničen zakon in trpljenje ob izgubi otroka. To je Kristusov pasijon, ki ga na vsakem centimetru svojega telesa občuti ujeti psihopat. Drži, pred vami je čista manipulacija z gledalci, ki para ne obsojajo, saj bi sami verjetno ravnali isto. —Iztok



Če pustim ob strani eno najbolj ušivih režij, megleno temačnih fotografij, nespretnih montaž in lesenih igralskih predstav, kar sem jih videl v zadnjih letih (ridikulozni Law Abiding Citizen se mi nenadoma zdi oskarjevski material s shakespearsko dramo), že dolgo tudi nisem gledal česa, kar bi se tako žaljivo poigravalo z inteligenco občinstva (četudi pred domačim ekranom in ne v kinodvorani). Pripoved je tako nedoumljivo plehka in predvidljiva, dramaturško trhla, tematsko-vzročno nedosledna in brez vsakršne sporočilne vrednosti, da se gre resno vprašati o smislu produkcije takega zmazka. Projekt mučno nesposobnih ustvarjalcev (ter producentov franšize Saw) ni niti družinska drama o izgubi in žalovanju za otrokom (saj so liki boleče prazni, docela nepoistovetljivi in naraščajoče zoprni), niti moralka o nesmiselnosti krvavega maščevanja ali relativnosti etike "zob za zob" (saj z ničimer ne upraviči tovrstnega koncepta in ne prinaša nikakršnega čustvenega naboja), niti nepretenciozna garažna grozljivka (saj je strašna kvečjemu neumnost protagonistov), niti kriminalni triler (saj je zaradi otekanja centra za logiko v čelnem režnju napet zgolj gledalec sam), za nameček pa tudi pošteno sočen torture porn ne (saj je prikaz nedomiselnega mučenja daleč od morbidne žanrske eksplicitnosti). Edino, kar skuša kot pasulj enostaven scenarij doseči — pa še to mu gromoglasno spodleti, — je "šokanten" in kot-da ironičen preobrat v samem epilogu, kjer se izkaže, da sta butca mučila napačnega človeka; krvav in podplut obraz po avtomobilski nesreči je bil očitno dovolj, da zakonca nista prepoznala (pred tem zelo natančno identificiranega ter medijsko izpostavljenega) morilca svojega sina in sta zanj zamenjala drugega obsojenca, ki se je po naključju peljal v istem oklepnem vozilu.* Aha, saj res:  SPOILER  če morda še niste gledali te mojstrovine, ne preberite prejšnjega stavka. Utegnil bi vam pokvariti "izkušnjo".
* Op. Poanta ni (samo) v tem, da sta se znesla nad nedolžnim človekom, ampak morda tiči tudi v dvoumnem namigu flashback prebliska (kjer ona prepričuje soproga, češ da je pred njima "isti človek"), ki vzbuja dilemo, ali sta to vedela že med mučenjem. Obupani mož torej rešuje razpadajoči zakon tako, da slednjič ustreže slepemu maščevalnemu besu svoje žene (ki v nekem pogovoru na robu živčnega zloma priznava, da "nekoga preprosto mora kriviti" za tragični zločin). Gre le za to, da tudi to kontroverzno razodetje (ki vnovič prinese zgolj kopico nesmiselnih motivov in nedoslednosti, vključno s poslednjim dejanjem njunega nesrečnega ujetnika) niti za trohico ne izboljša srhljivo slabega filma.
3 KOMENT.
18. JAN. 2013

Limitless (2011)
IMDb | YouTube | moj vtis: ●●●●●●○○○○

K inventivnemu režiserju Neilu Burgerju se vračam z asociativnim prebliskom prejšnjega skupnega nastopa soigralcev Bradleyja Cooperja in Bobbyja De Nira, ki sta v trenutno aktualnem Silver Linings Playbook (2012) očitno navdušila filmsko srenjo, saj je film deležen kar osmih oskarjevskih nominacij. Pred lanskoletno sci-fi zgodbo o čudežni tabletki kemijske učinkovine, ki hipno (a začasno) poveča potencial človeškega uma, so me sicer že pred časom svarili nekateri blogerski kolegi. In kaj? Ugotavljam podobno kot že Goodfella in PaucStadt pred menoj: če si sam odličen pripovedovalec, a scenarij raje zaupaš komu drugemu, to včasih ni najboljša poteza. Po lastnih scenarijih filmov Interview with the Assassin (2002), The Illusionist (2006) ter The Lucky Ones (2008) je torej Burger prvič prepustil pero Leslie Dixon — sicer že preizkušeni scenaristki pri celovečercih Mrs. Doubtfire (1993), The Thomas Crown Affair (1999), Pay It Forward (2000) ter The Heartbreak Kid (2007), — ta pa je s priredbo tehno-trilerja The Dark Fields irskega pisatelja Alana Glynna iz leta 2001 spletla od začetka intrigantno, potem pa vse bolj majavo, s knjižno predlogo nekonsistentno in čedalje bolj površno zgodbo. Ker je njena osnovna premisa sila obetavna, je (moja) frustriranost ob razmeroma neposrečeni izvedbi tolikanj večja.



Dilemo ustvarjalcev je sicer mogoče razumeti: težko je posneti film o super-inteligentnih likih in njihovih nedoumljivo kompleksnih odločitvah tako, da ga bo sprejel povprečno (ne)zahteven gledalec — filmski kompromis med vizualno stilizirano akcijsko komponento ter privlačnim zgodbovnim ozadjem pa rezultira v nedoslednosti ter kopici čudaških, nepotrebnih dejanj. Vendar menim, da bi se dalo pripoved izpeljati vsaj brez groteskno zevajočih dramaturških lukenj in smešno nelogičnih slepih ulic — če so že protagonisti pomanjkljivo karakterizirani, po malem stereotipni in mestoma dolgočasno transparentni. Tako je Eddie (Cooper) propadli pisatelj brez navdiha, ki v spletu okoliščin naleti na um spreminjajočo snov ter skozi preobrazbo v hiper-ustvarjalnega literarnega in poslovnega genija hlastno pograbi priložnost neslutenih zmožnosti. Malce težje je požreti nadaljevanje, ko si mož s "štirimestnim inteligenčnim količnikom" izposodi denar od zloglasnega mafijca (a pozneje pozabi na svoj dolg); se loti študija borzne ter investicijske ekonomije na najvišji ravni (a ne pomisli na to, da se bo njegov meteorski finančni vzpon komu zdel sumljiv); zgolj po spominu gibov iz vseh nekoč ogledanih kung-fu filmov postane mojster borilnih veščin (kljub temu, da v življenju ni niti dneva preživel v telovadnici); doživlja čudaške prebliske in preskoke zavesti (pri enem od njih se pozneje ne spomni, ali je zagrešil umor ali ne); je izmed mnogih, ki uživajo čudežno snov NZT-48 očitno (a) edini, ki mu uspe vnovič sintetizirati učinkovino v lastnem laboratoriju (in jo celo izboljšati), ter (b) edini, ki zaradi stranskih učinkov in zasvojenosti ne doživi usodnih zdravstvenih simptomov; in tako naprej.



Kljub motečim pomankljivostim pa po ogledu (z najnižjo mero vnaprejšnjih pričakovanj) in uspešni prebavi oportunistično srečnega epiloga (ki s finalnim preobratom, bistveno drugačnim od literarnega konca, prinese zadoščenje za spoznanje prepozno) začuda nisem bil pretirano nejevoljen, jezen nad režiserjevim podcenjevanjem gledalčeve percepcije ali osupel ob vseh pripovednih nedorečenostih, ki si jih je privoščil (predvsem pa ob neizkoriščenih možnostih), — saj kratkočasna zgodba prinaša (po mojem skromnem mnenju) spodobno napeto, nepretenciozno zabavo, ki kljub vsemu preglasi marsikatero današnjo popkornovsko bedarijo. In vsaj prve pol ure je film odličen. (Mimogrede, finančno je bil tudi strahovito uspešen.) Če torej jemljem Burgerjev umotvor kot lahkoten poletni triler brez globlje sporočilne vrednosti (ki ga, če ne drugega, odlikuje spretna vizualizacija in zanesljiva montaža), mu težko prisodim negativno oceno. A če skušam s količkaj višjimi merili v njem videti (tudi) pomenljiv družbenokritični philip-k-dickovski mejnik (tipa A Scanner Darkly) ali čistokrvno žanrsko poslastico (tipa Contagion, Super 8, Source Code, The Adjustment Bureau, Rise of the Planet of the Apes idr.), potem bom po vsej verjetnosti razočaran.
5 KOMENT.
16. JAN. 2013

Anton


In many ways, the work of a critic is easy. We risk very little, yet enjoy a position over those who offer up their work and their selves to our judgment. We thrive on negative criticism, which is fun to write and to read. But the bitter truth we critics must face, is that in the grand scheme of things, the average piece of junk is probably more meaningful than our criticism designating it so.

SILVER LININGS PAYBOOK



So filmi, ki si po mnenju večine (in ne le peščice posvečenih) zaslužijo prejetih nominacij in odličij — ter taki, ob katerih kdo tudi zmedeno zmajuje z glavo in se osuplo praska po zatilju. Recimo nekdo, ki je za zadnjo novoletno rezolucijo obljubljal kritičnost, iskrenost in analitično hladnokrvnost (kolikor jih pač premore).

Po istoimenskem knjižnem prvencu (iz leta 2008) ameriškega romanopisca Matthewa Quicka posneta romantična drama vzpenjajočega se nekonvencionalnega scenarista in režiserja Davida O. Russella (Three Kings, I ♥ Huckabees, The Fighter) je namreč v tem trenutku nominirana za kar osem oskarjev, potem ko je prejela zlati globus (za igralski nastop Jennifer Lawrence) in tri nominacije zanj. Ob filmu, ki me ni niti toliko pritegnil, da bi si ga ogledal v enem kosu (pač pa polovično v dveh večerih), pa bi moral biti sprenevedava rit, da bi mu pel sladostrastne hvalnice, kakršnih je deležen med (povečini ameriško) kinematografsko javnostjo.



Vendar se mi kljub nekaterim pomislekom izdelek ne zdi slab, menda tudi zgolj povprečen ne; odlikuje ga avtentičnost, zanesljiva režija, kratkočasna dramaturgija, fluidna montaža, všečna glasbena podlaga in sila zanimivi igralski performansi. Med slednjimi me je najbolj presenetil Bradley Cooper, ki mi je s svojimi dosedanjimi enoplastnimi žanrskimi (The Midnight Meat Train, Case 39) oz. akcijsko-komičnimi nastopi (Yes Man, The Hangover, The A-Team, Limitless) prejkone vzbujal vtis o še enem naključnem, ne posebej karizmatično zapomnljivem novodobnem glumaču; tokrat pa je kot poudarjeno osrednja figura s svojo pristno človeškostjo nadvse poistovetljiv, čustveno prepričljiv in zabaven. Njegov lik Pat se skuša po končani hospitalizaciji zaradi živčnega zloma (ob travmatičnem odkritju ženine nezvestobe) in diagnosticirani bipolarni motnji razpoloženja oz. manično-depresivni psihozi vnovič prikupiti odtujeni soprogi — trmasto zanikajoč težave in kljub izdani sodni prepovedi približevanja; psihiatrična ustanova pa ga za čas dokončnega okrevanja dodeli v skrbništo staršev (Robert De Niro, Jacki Weaver). Vendar se čedalje bolj zdi, da je umska motnja nepovratna in da se bo s svojo neomajno prizadevnostjo po pregovornem optimizmu (angleški idiom silver linings po neki frazi Johna Miltona označuje stremljenje k prepoznavanju pozitivnih plati celo v najslabših stvareh) težko povsem vključil v nekdanje življenje — vsaj, dokler ne spozna mlade sosede, ovdovele depresivne nimfomanke brez dlake na jeziku, s katero v čudaškem partnerstvu odkrijeta vzajemno terapevtsko, katarzično ljubezensko vez.

I was a slut. There will always be a part of me that is dirty and sloppy, but I like that, just like all the other parts of myself. I can forgive. Can you say the same for yourself, fucker? Can you forgive? Are you capable of that?



Ko to pišem, je torej svetovna filmska srenja v pričakovanju zlatih kipcev, katerih približni napovedovalci so običajno globusi. Čezlužniki so tradicionalno nagnjeni k nagrajevanju filmov z motivi take ali drugačne patologije, hendikepa, moralnega čudaštva in vsega tistega, kar jih v sprevrženo kompenzacijski vlogi spominja na lastno sprenevedavo politično korektnost ter dvoličen odnos do psihosocialne marginaliziranosti. Kar namreč zadeva prikaz duševnih zablod in osebnostnih deviacij, sta mi bila bolj všeč vsaj dva filma z letnico 2012, v obeh igra mladi Paul Dano (Being Flynn, Ruby Sparks), da o sijajnih cineastičnih metaforah zmagoslavja človečnosti tipa Amour, De rouille et d'os, Life of Pi ali Beasts of the Southern Wild niti ne govorim. Vendar pa — presenečenje! — jaz ne odločam o filmskih nagradah. Zato lahko rečem le: bomo videli.
4 KOMENT.
13. JAN. 2013

Moj najboljši film
O vtisih, ocenah in recenzistih™
In hej, na enem blogu mi odgovarjaš, da je Pianist tvoj najboljši film Polanskega in da če ti lahko dovolim to mnenje, na drugem blogu pa mi odgovarjaš, da si se šel ironijo in da zakaj tega nihče ne razume in da je Pianist šele med petimi najboljšimi. Odloči se no, saj deluješ kot shizofrenik. —Iztok*

Včasih se mi zdi, da naš čas in prostor v povprečju najbolj zaznamuje novodobna variabilnost inteligenčnega količnika. Nedavno sem se z enim skrivnostnejših blogerskih umov zapletel v sila zabavno razpravo o tem, ali je (oz. zakaj ni) Pianist (2002) najboljši film Romana Polanskega. Seveda sem zaman dopovedoval, da je sintagma "najboljši film" nekaj, kar v svojem absolutnem in objektivnem pomenu ne obstaja — in da je raba te besedne zveze potemtakem popolnoma nesmiselna, razen v šaljivem, ironičnem kontekstu. Cineastični posebnež kajpak tudi ni doumel, da je fraza "moj najboljši film" zaradi čudaške rabe svojilnega zaimka pravopisno in jezikovno napačna, slogovno zanikrna in kot vrednostni izraz logično zgrešena — razen v primeru, če ta stavek izreče sam avtor (tj. režiser ali/in scenarist) filma; če bi denimo Ridley Scott dejal: "Menim, da je Iztrebljevalec moj najboljši film." (V tem primeru bi se osebno z njim seveda strinjal, he he, check teh irony.) Kdor noče ali ne zmore razumeti konceptualne in vsebinske razlike med izrazoma "moj najboljši" ter "moj najljubši", bi bržčas moral (četudi ne bi mogel ali hotel) osvežiti osnovnošolsko znanje maternega jezika (aha, prav ste prebrali: maternega, ne "materinega") in tudi občasno branje kakšne spodobne knjige mu verjetno nikakor ne bi škodilo.


A če pustim ob strani "moje" ali "tvoje" in se vrnem k temi zapisa, vrednostnim sodbam o "najboljših" filmih — oz. o tistih "kultnih" ali "kulturno pomembnih" ali "sporočilno kakovostnih" ali karkoli že. Popolnoma vseeno je, kaj si o posameznem filmu ločeno mislijo posamezniki tipa Roger Ebert, Leonard Maltin ali Marcel Štefančič Jr., da o nekem anonimnem in nepomembnem filmoljubu niti ne govorimo. Celo filmske nagrade, ki jih kateri umotvor prejme, nikakor niso edino ali najpomembnejše merilo. Trajno vrednostno oceno filmom more podeliti le konsenz strokovne javnosti — v širšem smislu in v določenem časovnem obdobju. Strokovna javnost so vsi, katerih izražanje mnenja o filmu v nekem občilu je del njihove službe ali osrednje poklicne dejavnosti; bodisi da je povezana z industrijo filma ali ne (nujno). To je najširša združba profesionalnih filmskih kritikov, novinarjev, poročevalcev, poznavalcev, analitikov, uradnih filmskih institucij, komisij in akademij ter vseh z ustreznim cineastičnim znanjem, izobrazbo in izkušnjami podkovanih posameznikov, ki oceno filma bolj ali manj redno podajajo v določenem (komercialnem) mediju. Filmski blogerji oz. ljubiteljski pisci morda prispevamo k obči percepciji o določenem filmu za stopnjo več od naključnih gledalcev (med katerimi kdo občasno na kakšen forum napiše utemeljen komentar), vendar smo pri tem enako subjektivni ocenjevalci, saj imamo praviloma manj teoretskega in tehničnega znanja, razmeroma krajši cineastični zgodovinski spomin in manj obsežno referenčno zbirko analiziranih filmov od strokovne javnosti, to pa pomeni šibkejši primerjalni potencial.



Ocene filmov so seveda vselej (bolj ali manj) subjektivne, a bi bilo dobro in koristno, če se izkažejo vsaj za relativnostno dosledne in vzajemno komparativne. Če niso, je bolje, da jih ni. To pomeni: nič hudega, če mi kakšen film zaradi tega ali onega razloga ni všeč (in znam svoje pomisleke tudi argumentirano utemeljiti), vendar bi morale biti ocene vsaj sorazmerne in skladne s splošno naravnanostjo ocenjevalca do določene zvrsti, žanra, trenda, filmskih ustvarjalcev ali obdobja. Če dam legendarni Casablanci (1942) oceno 6/10, infantilnim Transformerjem (2007) pa 8/10 (samo zato, ker so me v nekakšnem izbruhu analne čustvenosti navdušili), je to absurdno in docela nekredibilno — ne glede na vse, "ocenjevanje znotraj žanra" gor ali dol. Nikakršnega argumenta ni, s katerim bi tako smešno percepcijo lahko upravičil; saj so generacije cinefilov že davno pred mojim časom dale prvemu določeno vrednost in ta se s časom le še utrjuje. Namreč, najpomembnejši vidik vrednotenja je prav časovna dimenzija; zatorej je modro biti pri sodbah tipa "instantna klasika" previden, saj lahko hitro izpadeš instanten bedak. Drži pa tudi, da cenene pozornosti željnih to niti najmanj ne moti (da se na ta način smešijo, namreč); nikoli se ne vprašajo, zakaj so (vsi) drugi povsem drugačnega mnenja glede določenega filma, temveč raje vztrajno gonijo svojo plašnično "provokativnost", ki se otročje površno pomika od ene do druge skrajnosti — trmasto misleč, da so v svoji "edinstvenosti" zanimivi. Sicer pa: tudi prav.
* Op. Dobršen del komentarjev pod zapisom je bil (žal) naknadno izbrisan.
26 KOMENT.
10. JAN. 2013

Django Unchained (2012)
IMDb | YouTube | moj vtis: ●●●●●●●●○○

Uradni izid nosi letnico 2012 in ker se bliža čas nominacij, letnih pregledov ter dokončnih vtisov, naj se odkrito izpovem: skoraj triurna (165 min) epska kavbojka Django Unchained (naslov spominja na italijansko fantazijo Hercules Unchained iz leta 1959, sama zgodba pa je bolj podobna blaxploitation vesternom tipa The Legend of Nigger Charley iz leta 1972 ali Boss Nigger iz leta 1975) se mi zdi med najbolj kratkočasnimi, cineastično uživaškimi in zapomnljivimi, pravzaprav med najboljšimi filmi lanskega leta; to trdim kot objektivno zvest Tarantinov pristaš in iskren ljubitelj inteligentne, celostne kinematografije. Seveda ne gre za goli rimejk brutalnega Corbuccijevega špageta iz leta 1966 z revolverašem Francom Nerom, ki za seboj vlači krsto (legendarni makaronar se v duhoviti cameo vlogi pojavi tudi tokrat) — temveč za veliko bolj pretenciozno, večplastno zgodbo, ki pa se žanru v najširšem smislu poklanja na vsakem koraku (obenem pa ga presega). In sicer zelo, zelo posrečeno; v čistokrvni Quentinovi eksploitacijski maniri, kjer je v paralelni cineastični dimenziji mogoče takorekoč vse — tudi omemba epske Pesnitve o Nibelungih oz. Wagnerjeve glasbene drame. (Ugotavljam, da mi je kot celota všečnejši od Neslavnih barab.) Tarantinov Django se (mi) zdi nič manj kot moralna prispodoba politično-gospodarske tradicije ameriškega rasizma ter filmsko-zgodovinska paralela emancipacije črnega človeka ne le iz okovov belcev, ampak izpod lastne vcepljene suženjske mentalitete. Ne prinaša (le) zgodbe o povračilu, temveč prispodobo o izvoru.



How do you like the bounty-hunting business? —Kill white people and get paid for it? What's not to like?

Ampak Tarantino je vnovič predvsem v vrhunski obrtniški formi; kinematografija (Robert Richardson) prelivajočih se kristalno modrih, zamolklo peščenih in zlato jantarnih barv je čudovita. Fluidna dramaturgija v idealnem tempu, z mnogimi presenetljivimi domislicami in brez (pre)počasnih konverzacijskih obvozov, prepredena s prepoznavno krvavo tarantinovsko dinamiko in z artikulirano duhovitimi dialogi (karikiranje navala rdečevratniških ku-klux-klanovcev pod vodstvom nadutega južnjaškega petelina Dona Johnsona je hilarično zabaven namig na starodavno klasiko The Birth of a Nation režiserja D. W. Griffitha iz leta 1915), se v mnogih pretanjenih miselnih zvezah poklanja celotnemu spektru tovrstne žanrske zapuščine. Njegova tematska podoba se cinično, a vendarle nadvse spoštljivo — opirajoč se na posrečene anti(anti)klišejske vzorce in brez pretiranega opletanja s sodobnimi pop-referencami — dotika mnogih arhetipov iz mitologije vesterna. Prepričljivo karakterizirani liki so podkrepljeni z več kot zgolj solidnim nastopom vseh osrednjih protagonistov, med katerimi izstopajo osveščeni nekdanji suženj Jamie Foxx, njegov mentor in omikani nemški lovec na glave Christoph Waltz, oportunistični in dvolični "stric Tom" oz. starosta hišne služinčadi Samuel L. Jackson, najbolj pa prebrisano samovšečni in sadistični lastnik južnjaške plantaže oz. odlični Leonardo DiCaprio v eni svojih (naj)zanimivejših vlog. Scenografija je spektakularna, kostumografija nevpadljivo pristna, montaža časovno zanesljiva (Fred Raskin je zamenjal Quentinovo stalno sodelavko Sally Menke, ki je umrla leta 2010), koreografija strelsko-akcijskih sekvenc in klasična fotografija brez moteče digitalno trendovskih curkov krvi sta zrkla roseči, kontekstualno skladna glasbena podlaga pa kot vselej uhlje božajoča (Ennio Morricone, Anthony Hamilton, Rick Ross, Jim Croce, James Brown, 2Pac).



Največjo konceptualno dodatno vrednost Tarantinovega projekta (po mojem) torej kaže iskati v pomenljivem cineastičnem prikazu rasne problematike in satiričnem odsevu tradicionalnih motivov obdobja ameriškega suženjstva. Upam, da kdo ne pričakuje politično korektne sociološke študije in se bo potemtakem hinavsko zgražal ob "predsodkov polni substanci in ponižujočih nigga klišejih" (kreh Spike Lee kreh), saj vendar govorimo o dobrem starem Quentinu Tarantinu. Menim, da je dokončno prerastel premočrtno kinematografijo ljubiteljskih poklonov sedmi umetnosti in skuša podeliti svoji ustvarjalnosti suvereno kritičen umetniško-družbeni izraz — ta pa ima, kot bržčas vemo, nadvse širok razpon dovoljenega in deluje zgolj v okvirih lastne imaginacije. Če želimo za vsako ceno v nečem nekaj videti (ali pa, obratno, nečesa ne želimo videti), potem bomo tisto tudi v resnici zaznali — in prav sodobni medijsko-pop-kulturno pogojeni indoktrinaciji se Tarantino s svojim homage pristopom posrečeno posmehuje.* Naloga filmskega ustvarjalca ni, da nam prikaže "resnico" (kaj takega v absolutnem smislu namreč ne obstaja), temveč da nam pridrži družbenokritično (bolj ali manj izkrivljeno) ogledalo, v katerem skozi percepcijo lastne podobe sami sestavimo objektivno formulo in pridemo do pravega pomena. Tako se Quentin hudomušno poigrava s spremenljivkami gledalčeve percepcije ras(istič)ne problematike — denimo uporniški lik "ponosnega zamorca" ali tistega, ki mu zaradi svoje potlačene integritete (sprva) nasprotuje; kompleksna figura hinavskega, belcem podrejenega črnuha; preseganje lastne privzgojene podredljivosti in suženjske miselnosti; insinuacije o prvinskosti in zablodi o prirojenih značajskih vzgibih (v načičkano baročno modro opravo odeti Foxx mi je v nekem prizoru metafilmsko vzbudil asociacijo na maščevalni lik Shakespearovega Othella, tragične žrtve manipulacij in predsodkov); politično-gospodarski oportunizem pri nasilnem ohranjanju rasne segregacije; nezavedne psihosocialne travme ob rasni drugačnosti (freudovski strah pred kastracijo, spolne in generacijske frustracije, tabuji rasne promiskuitete); ter dvoličnost zgodovinske veljave stereotipov o osvobajanju izpod okovov navidezne demokracije. Bi nemara kdo pripomnil, da se skuša izpričani demokrat Tarantino zgolj prikupiti administraciji aktualnega temnopoltega predsednika? Že mogoče, ali pač ne; zapriseženi cineast se (mi) namreč zdi preveč načelen (če že ne povsem apolitičen) za kaj takega.



Film distribucije Weinstein Company (brata Bob and Harvey sta studio ustanovila leta 2005, potem ko je Disney kupil Miramax Films, produkcijsko tvrdko najslavnejših Tarantinovih filmov) se je začel čez lužo predvajati za božič 2012 — do 6. januarja 2013 pa je že v celoti povrnil oz. celo presegel proračunska sredstva med 90 in 100 milijonov dolarjev. Napovedujejo mu huronski finančni uspeh in kopico odličij, med njimi tudi kakšen zlati kipec Ameriške filmske akademije; sam pa ga poslej skromno štejem med (recimo) peterico svojih najljubših Quentinovih kreacij doslej — za njegovimi nesmrtnimi kulti Pulp Fiction (1994), Kill Bill (Vol. 1 2003, Vol. 2 2004), Reservoir Dogs (1992) ter Jackie Brown (1997).
* Op. Interpretacija vseh referenc bi vzela preveč časa in prostora, a Tarantinov kameo lik z dinamitom morda cilja na Leonejev Giù la testa oz. A Fistful of Dynamite (1971); medtem ko je avstralska govorica posmehljiv namig (sicer tudi nad ozploitation kinematografijo navdušenega) režiserja na zloglasnega Mandinga (1975), kjer ima slavni James Mason notorično slab in neustrezen "južnjaški" naglas, ki je slišati skoraj kot popačena avstralščina.
21 KOMENT.
8. JAN. 2013

The Texas Chain Saw Massacre (1974)
IMDb | YouTube | moj vtis: ●●●●●●●●○○

He, he. Ne pišem o rimejku (kdo ve katerem po vrsti) ali rebootu ali karkoli že je Texas Chainsaw 3D (2013), ki pravkar prihaja v svetovne kinematografe in si ga niti slučajno ne nameravam ogledati. Govorim seveda o kultnem izvirniku teksaškega režiserja Tobeja Hooperja (Eaten Alive, Salem's Lot, Poltergeist, Toolbox Murders), ob katerem me kot zvestega privrženca žanra obhaja nemajhno strahospoštovanje — pa sem v zadnjih (skoraj) petih letih z veliko manj zadržkov in brez težav pisal o marsikaterem pomembnejšem težkokategorniku sedme umetnosti, ki mu gre utemeljeno pripisati (naj)višjo oceno. Če bi namreč sodili zgolj po vplivu (vsaj v dotični zvrsti, v občem smislu pa tudi širše), ki ga je kateri ameriški film imel na prihodnje kinematografske trende, potem je Pokol z motorno žago (v prvotni različici za velika platna "Chain Saw" in ne "Chainsaw") eden najbolj prelomnih tovrstnih umotvorov. Jasno, da so ga v davnih politično korektnih sedemdesetih kot kontroverzno in gnusno "eksploitacijsko provokacijo" nemudoma odpravili z blagajniško neugodno oznako "R" (in še to šele po nekaterih montažnih rezih, pred tem je imel namreč oznako "X"), da je bila tedaj težava najti distributerja in da so ponekod po svetu kratkomalo prepovedali njegovo predvajanje (v Nemčiji, Veliki Britaniji, Braziliji, Avstraliji, Novi Zelandiji, Irski, Norveški in drugod); a je film s smešnim proračunom skupno 300 000 dolarjev kljub temu samo v ameriških blagajnah slednjič pridelal več kot 100-kraten izkupiček. S kulti je pač tako.


The purpose of the horror film is to evoke our nightmares. Horror films speak to our subconscious and deal with issues that are often painful for us to deal with consciously and directly. —Charles Derry, "Essays on the Modern American Horror Film".

Zgodbo sta napisala (tedaj 30-letni) Tobe Hooper in soscenarist Kim Henkel; ohlapno zgledujoč se po odmevnem sodnem primeru razvpitega kanibalističnega morilca Edwarda Geina iz Wisconsina (ki je s svojimi nekrofilskimi nagnjenji služil tudi kot navdih za morilska lika Normana Batesa v Hitchcockovem Psihu ter "Buffalo Billa" Gumba v Demmovih Jagenjčkih), zlasti pa kritično razmišljujoč ob morbidno absurdnem senzacionalizmu ameriških medijev, ki so poročali o tedaj aktualni aferi Watergate in prinašali sočne detajle z vietnamskih bojišč. Največja odlika Motorne žage se (mi) namreč zdi oster družbeni komentar (poosebljen tudi s kvazi-dokumentarističnimi prijemi za podkrepitev avtentičnosti domnevne "zgodbe po resničnih dogodkih", ki jih v obliki novinarskih izsekov uporabil tudi Romero v Noči živih mrtvecev leta 1968), kakršnega si je v času vzpona Novega Hollywooda predtem privoščila le še nič manj kultna Boormanova mojstrovina Odrešitev (1972): prispodoba o izprijenem, gnilem osrčju "dežele svobodnih in doma junaških", upodobljenem v kolektivno mistični zgodovinski dimenziji prvinskega podeželskega zakotja in njegovih izrojenih, srhljivo nemoralnih prebivalcev — simbol za dvolično ideologijo "ameriških sanj" in grozljivo neetično, politično korektno in zahrbtno eksistenčno paradigmo zahodnjaške politično-gospodarske indoktrinacije ter oportunistične reje lojalnih potrošnikov in volivcev, ki svoje umazane skrivnosti in izkrivljene vrednote vestno pometa pod preprogo zlaganega domoljubja. Eksplicitni satirični elementi so v Motorni žagi vidni na vsakem koraku: prikaz razpadajočega (malone post-apokaliptičnega) "vzporednega sveta" kulturnega in socialnega dna skrivnostne "ameriške eksotike", z mehansko neizprosnostjo kapitalizma opustošene družbene pokrajine (kjer nove globalistične proizvodne metode klanja živali s pnevmatskimi pištolami izpodrivajo tradicionalne mesarske klavce), prerez načel hinavske novodobne doktrine navidezne socialne, rasne in spolne enakosti (kjer so žrtve nasilja predvsem ženske) in groteskna metafora idilične podobe ameriške družine, kot v kakšnem bizarno komičnem sit-comu zbrane za kuhinjsko mizo (trivia: kri glavne protagonistke in edine preživele v pokolu je prava, zavoljo improvizacije ob omejenih produkcijskih sredstvih), predvsem pa brutalna dehumanizacija človeškega bitja, cinično degradiranega na raven klavne živine.


When the hitchhiker in Texas Chainsaw Massacre slits open his hand for the thrill, the onlookers recoil in horror — all but Franklin, who seems fascinated by the realization that all that lies between the visible, knowable outside of the body and its secret insides is one thin membrane, protected only by a collective taboo against its violation. —Carol Clover, "Her Body, Himself: Gender in the Slasher Film".

Trend slasherjev se je z Motorno žago šele dobro začenjal, opirajoč se na eksploitacije tipa The Last House on the Left (1972) ali The Hills Have Eyes (1977), serijske klavščine kot Night of the Dark Full Moon (1972) ali Black Christmas (1974) in zapuščino italijanskega gialla oz. umotvorov Lucia Fulcija, Sergia Martina, Maria Bave in Daria Argenta; vsi najbolj priljubljeni predstavniki so namreč v ustreznih franšizah šele prihajali na platno: Halloween (1978), Prom Night (1980), Friday the 13th (1980), My Bloody Valentine (1981), A Nightmare on Elm Street (1984) in drugi. Otopeli (tukaj duševno moteni) in z masko iz človeške kože brezosebni morilski Leatherface je zaplodil nekatere najbolj prepoznavne pobijalske ikone grozljivk 20. stoletja, kot so Michael Myers, Freddy Krueger, Jason Voorhees, Ghostface (Cravenova franšiza Krik), plastični Chucky (Child's Play) ali morilski "ribič" (I Know What You Did Last Summer). Poznejših (ameriških in evropskih) filmov, ki vsebujejo širše reference na motive Pokola z motorko, pa je toliko, da lahko omenim samo nekatere najbolj očitne: Tourist Trap (1979), Cannibal Holocaust (1980), The Evil Dead (1981), Bad Taste (1987), Slaughterhouse (1987), Nattevagten (1994), Scream (1996), Jeepers Creepers (2001), House of 1000 Corpses (2003), Wrong Turn (2003), Haute tension (2003), Calvaire (2004), The Descent (2005), The Devil's Rejects (2005), Ils (2006), Frontiere(s) (2007), The Cottage (2008) idr.
6 KOMENT.
5. JAN. 2013

Killing Them Softly (2012)
IMDb | YouTube | moj vtis: ●●●●●●○○○○

They cry, they plead, they beg, they piss themselves, they cry for their mothers. It gets embarrassing. I like to kill 'em softly. From a distance.

Novodobni novozelandski režiser Andrew Dominik, ki je doslej vselej snemal po lastnem scenariju, je precejšnjo pozornost zbudil že z nenavadno angažiranim prvencem Chopper (2000); biografijo zloglasnega avstralskega obsojenca Marka Brandona Reada, ki ga je (v morda svoji najboljši vlogi) sijajo utelesil Erik Banadinović. S svojim drugim celovečercem, nekonvencionalno kontemplativno kavbojko The Assassination of Jesse James by the Coward Robert Ford (2007), si je med drugimi priznanji prislužil tudi dve oskarjevski nominaciji. Čeprav v razmeroma kratki filmografiji še ni uspel razviti docela prepoznavnega sloga, je že jasno, da se v praviloma prvinsko nasilnih zgodbah zgleduje po tarantinovskih zapletih in guy-ritchiejevski dinamiki, ovitih v zgodnje scorsesejevsko vzdušje in naturalistično anti-klišejsko karakterizacijo likov.



To je razvidno tudi v njegovem tretjem filmu, prirejenem po romanu Cogan's Trade avtorja Georgea V. Higginsa iz leta 1974. Sodobna kriminalna zgodba spremlja skrivnostnega hitmana Jackieja (Brad Pitt), ki naj bi zaradi ropa nezakonite podtalne mafijske igralnice v New Orleansu poskrbel za ustrezen poduk akterjem nepremišljenega dejanja: naivnemu Frankieju (Scoot McNairy) in z mamili zasvojenemu Russellu (Ben Mendelsohn), ki sta odnesla denar, ter Johnnyju "Veverici" Amatu (Vincent Curatola), naročniku tega internega posla. Grešni kozel "v interesu javne podobe" postane tudi lastnik Markie Trattman (Ray Liotta), ki je nekoč že organiziral podoben podvig v lastni igralnici pokra. Jackiejev pomočnik pri izvrševanju naročila naj bi bil dolgoletni mafijski izterjevalec na pogojni prostosti Mickey Fallon (James Gandolfini), a se zapiti, zafrustrirani hitman izkaže za sila nezanesljivega sodelavca. Po dogovoru s korporativnim zastopnikom najvišjih mafijskih botrov (Richard Jenkins) mora stvari bolj ali manj urediti Jackie sam.

My friend, Thomas Jefferson is an American saint because he wrote the words 'All men are created equal', words he clearly didn't believe since he allowed his own children to live in slavery. He's a rich white snob who's sick of paying taxes to the Brits. So, yeah, he writes some lovely words and aroused the rabble and they went and died for those words while he sat back and drank his wine and fucked his slave girl. This guy wants to tell me we're living in a community? Don't make me laugh. I'm living in America, and in America you're on your own. America's not a country. It's just a business. Now fuckin' pay me.



Ne bi mogel reči, da me je mračno realistični film tako navdušil in da mi bo ostal v spominu tako kot oba prejšnja Dominikova; kljub eksplicitnemu nasilju in stilsko estetiziranim kadrom (po lanskem Dreddu so očitno zdaj trendovski posnetki strelskih obračunov v super-slow-motion tehniki) ter solidnemu igralskemu performansu pripoved o poplačilu mafijskih dolgov — roko na srce — ne prinaša česa pretresljivo novega. Kar deluje osvežujoče drugačno in daje brutalni urbani miniaturi aktualen pridih, so pomenljivi podtoni v stalnem subtekstu, ki kot kakšna (razmeroma pretenciozna) politična alegorija Obamovega režima v času gospodarske recesije namigujejo na nekakšno paralelo med krvavimi gangsterskimi obračuni in preračunljivo ameriško ekonomijo: Jackie mora diskretno odstraniti krivce za kolaps (lokalne) mafijske finančne infrastrukture, če naj vnovič zažene samozadosten krog denarnih resursov in dobi plačilo iz istega ukradenega fonda, ki je bil sploh vzgib za naročilo njegovega dejanja. Skratka: hinavska neoliberalna (kapitalistična) ekonomija političnega preusmerjanja pozornosti in zavajajočega zasuka konteksta (ko oblasti oportunistično obračunavajo s tistim, kar je zgolj videti kot težava ali nanjo opozarja in ne z resničnimi vzroki zanjo), kjer je v nesmiselni vzročni povezavi komajda še razvidno razmerje med proizvajalci dobrin in njihovimi porabniki. Kot pove sam Jackie: Amerika ni država, ampak navaden posel.
9 KOMENT.

TO ROME WITH LOVE


IMDb | YouTube | moj vtis: ●●●●●●●○○○

Po očarljivo romantičnem kalejdoskopu Polnoč v Parizu (oskar za scenarij in plejada drugih nagrad) je bil trenutno zadnji Woodyjev filmski projekt (sprva delovno poimenovan kar Rome, potem bolj pomenljivo Bop Decameron, nato Nero Fiddled in slednjič To Rome with Love — samemu Allenu najmanj všečen naslov) za marsikoga razočaranje in neprijetno hladen cineastični tuš; bržčas (tudi) zato, ker se dramaturško in konceptualno nekoliko odmika od prepoznavne Woodyjeve formule živopisanih zgodbovnih zapletov in toplih, dopadljivo ekscentričnih likov. Najpogostejša očitka Allenovim scenarijem sta sicer ponavljanje motivov in razvlečena neizvirnost. (Nezadovoljneži so skovali izraz za to: JAWAM, Just Another Woody Allen Movie.) Pa je upravičeno tozadevno nergati nad filmskim ustvarjalcem, ki nam že več kot pol stoletja servira najmanj po en film na leto — povečini sila posrečene, poistovetljivo življenjske zgodbe, med katerimi ni izstopajoče slabih?



Čudim se zlasti nekaterim ameriškim kritikom, ki sicer (vsaj občasno) vztrajno izkazujejo šibko poznavanje kulturnih vzorcev ter nerazumevanje motivov iz zapuščine italijanskega neorealizma (taisti so verjetno nergali nad duhovito ekspresionističnim Shadows and Fog in še čim); a je v burkaški komediji čudaških slučajev s prepletom magičnega (sur)realizma in z neskladnimi časovnimi paralelami vendarle nemogoče spregledati poklon tradiciji tovrstne italijanske kinematografije oz. njenim najvidnejšim predstavnikom z velikim Federicom Fellinijem na čelu. (Zgodba o mladem zakonskem paru, ki pride v Rim iskat poslovnih priložnosti in vzdušja svetovljanstva, se neposredno navezuje na njegov Lo sceicco bianco iz leta 1952.) Saj kdo ne pričakuje, da se bo z referencami in zgledi Woody kdaj nehal dobrikati filmografiji sami oz. umetnikom, ki so ga najbolj navdihnili pri lastnem ustvarjanju v sedmi sferi?

Ne trdim, da gre za enega boljših Woodyjevih projektov, in dejansko mi je marsikateri njegov bolj pri srcu. (Pisal sem še o filmih Husbands and Wives, Annie Hall, Manhattan, Hannah and Her Sisters, Crimes and Misdemeanors itd.) A vse to je tako ali tako subjektivno in sploh neoprijemljivo doživetje; vsekakor je mogoče v Allenovem Rimu uzreti in razbrati pronicljiv homage gibljivim slikam iz (novo)klasične dobe, predvsem pa zabavno (če že igralsko ne tako dovršeno kot Pariz ali Barcelona) obešenjaško satiro sodobne urbane eksistence, v luči pop-kulturne medijske indoktrinacije nehote obremenjene s slavo in potrebo po samopotrjevanju (kajpak tudi v ljubezni). Tako postane dolgočasni rimski povprečnež Leopoldo (Roberto Benigni) brez kakršnegakoli vzroka čez noč novi ljubljenec paparacev (slaven je zgolj zato, ker je "slaven", tako kot Damjan Murko) in vsiljive kamere ga poslej spremljajo na vsakem koraku; Antonio (Alessandro Tiberi) in Milly (Alessandra Mastronardi) se po nenavadnem spletu (ne)srečnih naključij vsak zase soočata z nesporazumi in ljubezenskimi dilemami (on s prostitutko oz. Penélope Cruz, ona z italijanskim filmskim zvezdnikom oz. Antoniom Albanesejem); v Rimu s svojim dolgoletnim dekletom (Greta Gerwig) živeči mladi arhitekt (Jesse Eisenberg) se na vrat na nos zaljubi v njeno prijateljico (Ellen Page) oz. njuno nevrotično, plehko manipulantsko in le navidez sofisticirano gostjo (zaplet neogibno spomni na podoben ljubezenski trikotnik v Anything Else z odličnima Jasonom Biggsom in Christino Ricci), med ciničnimi svarili novega vsenavzočega arhitekturnega mentorja /glasu slabe vesti /samega sebe iz vzporedne prihodnosti (Alec Baldwin); medtem ko skuša frustrirani nekdanji direktor opere na obisku pri hčeri v Rimu (Woody Allen) kljub nasvetom svoje pragmatične žene (Judy Davis) kot novopečeni upokojenec udejanjiti lastne neizživete umetniške ambicije — ter neznanca iz pogrebnega zavoda (priznani italijanski tenorist Fabio Armiliato) preobraziti v senzacionalno operno odkritje, četudi bi moral nadarjeni možakar še na odru peti pod prho.

Vselej drugačen in na neki način (kljub vsemu) vedno svež Woody Allen dokazuje, da mu različnih načinov predstavitve svojih idej še ni zmanjkalo. Prav zato ga tudi cenim(o).
7 KOMENT.
1. JAN. 2013

Kaj nas čaka v letu 2013
Nekateri še nepotrjeni. Povečini sline izvabljajoči. Pa srečno!

KLIKKLIKKLIKKLIKKLIKKLIKKLIKKLIKKLIKKLIKKLIKKLIKKLIKKLIKKLIKKLIK

p.s. Še moja novoletna zaobljuba: biti (še) bolj kritičen, (še) manj prizanesljiv, bolj neposreden, popolnoma nič politično korekten.
13 KOMENT.
26. DEC. 2012

Dredd 3D (2012)
IMDb | YouTube | moj vtis: ●●●●●●●○○○

Only one thing fighting for order in the chaos; the men and women of the Hall of Justice, the Judges.

Kot kaže, se napovedana apokalipsa ni zgodila, leto 2012 se zlagoma končuje in z veseljem zapišem, da se mi zdi vnovični zagon distopične zgodbe o slaboritnem pravičniku Dreddu med najbolj posrečenimi (če že ne tudi dejansko najboljšimi) letošnjimi stripovskimi adaptacijami — ako seveda štejem tiste filme, ki sem jih videl (The Dark Knight Rises, The Avengers, The Amazing Spider-Man, Men in Black 3).

Ideja zanj je začela v glavi slovitega pisca in producenta Alexa Garlanda (The Beach, 28 Days Later, Sunshine) nastajati že leta 2006 in sta ji po mnogih zgodbovnih posegih končno obliko dala skupaj z angleškim režiserjem Petom Travisom, pod okriljem britanskega studia DNA Films. (Režija je bila predhodno menda ponujena Duncanu Jonesu, avtorju odličnega sci-fi prvenca Moon leta 2009.) Kakor je nekonvencionalni subverzivni strip legendarnega britanskega tednika 2000 AD (tam je nastala tudi zgodba za Stanleyjev Hardware) precej drugačen od razmeroma površnega ameriškega mainstreama tipa Marvel Comics (saj prinaša nihilistično satiro superjunaških arhetipov in subtilno cinično družbeno-politično farso premočrtnega pravosodnega sistema), — tako se tudi filmu pozna britanska produkcija, ki ni predvidljivo klišejska in plehko hollywoodska (kjer so smešno enodimenzionalni junaki v nenehni nevarnosti, ves čas prehajajo iz ene ekstremne situacije v drugo in se pred pogubo vselej rešijo v zadnji sekundi, v slogu Bayevih mojstrovin).



Všečen (mi) je že uvod, ki brez razvlečene predstavitve likov in njihovih relacij razumljivo povzame bistvo zgodbe o sodniku Dreddu ter deljenju pravice v post-apokaliptični ameriški metropoli Mega-City One. Nadaljevanje se v slogu nekaterih akcijskih trilerjev, konceptualno omejenih na urbano mikrolokacijo (RoboCop, Attack the Block, District B13, The Raid: Redemption, Resident Evil), odvije v orjaški tehno-stolpnici in skozi motiv uvajanja novinke (Olivia Thirlby) s strani prekaljenega mentorja Josepha Dredda (Karl Urban) prinaša temačno koreografijo strelskih obračunov in krvavih bojev predstavnikov zakona z mestnimi tolpami, ki jih vodi kruta mamilarska botra (Lena Headey). Dredd je brezkompromisno brutalen, a po drugi strani nenavadno stvaren in prepričljiv izdelek; ustvarjalcem je uspelo ohraniti pretanjeno ravnovesje med bizarno stripovsko pretiranostjo in fokusirano stiliziranostjo zunanjega videza, ki ne pušča dvomov o svoji grafični predlogi. Največja odlika filma je namreč vizualne narave: z visokoločljivostno super-hitro digitalno kamero posneti in v post-produkciji umestno ozaljšani 3D slow-motion prizori (ki ponazarjajo izkrivljeno časovno percepcijo ob zaužitju mamila Slo-Mo) so bržčas med najbolj osvežujočimi, kar jih je bilo videti zadnje čase. Celostno nepretenciozen umotvor zaznamujejo z umetniško dimenzijo estetiziranega nasilja, ki bolj kot kaj drugega opominja na groteskno satirično plat izvirnega stripa, a nikoli ne preglasi sporočilnosti zgodbe in solidno večplastne karakterizacije njenih osrednjih likov.
Rimejk Dredda, ki ga je sredi devetdesetih posnel Sylvester Stallone, je dokaz, kako zelo nepotrebni so rimejki starih akcionerjev. [...] Ne bom rekel, da je bil prvi Dredd mojstrovina, toda bil je film, ob katerem sem se solidno zabaval. Za razliko od rimejka, ki je tako zelo dolgočasen in prazen, da sem mu komaj sledil. Okej, nekaj slow motion sekvenc, ki v 3Dju verjetno delujejo še bolje, je resda zelo dobrih in takih, da gledalec za nekaj časa prenaha dihati, toda to je premalo za dober film in za vsaj pogojno soliden končni učinek. —Iztok



Menda je prišlo med režiserjem in scenaristom oz. med producenti in šefi studia do nekakšnega nesporazuma ali spora, saj ni povsem jasno, ali je film dokončal Travis ali Garland oz. ali je slednji imel ekskluzivno pravico zgolj do končne montaže (in naj bi sprva zahteval pravico do so-režije) ali kaj. Žal se ta produkcijska neusklajenost oz. Garlandova neizkušenost pri nizanju (v Cape Townu in Johannesburgu posnetih) kadrov pozna — ali pa si to samo jaz domišljam. Edina (moja) večja pripomba namreč leti prav na režijo oz. mestoma opazno neenakomeren dramaturški tempo, ki prehaja iz briljantno fluidnih akcijskih sekvenc v nepovezana in neutemeljeno počasna, nerodno zatikajoča se "mašila" med posameznimi fazami dogajanja. K sreči pa to ne okrni pripovedne celote in jo nekajkrat celo posrečeno razbije na obvladljive segmente.

Poldrugo uro dolg film (ki kajpak ni rimejk) bo gotovo pri srcu vsaj pravovernim privržencem istoimenskega stripa; celo Dreddov avtor John Wagner (risar je Carlos Sanchez Ezquerra) ga tematsko umešča visoko nad zaudarjajoči dingov iztrebek (oz. predhodnika iz leta 1995) s Silvom Žrebcem, ki se je oportunistično odmaknil od papirnate predloge (kjer razen ust nikoli ne vidimo zakrinkanega Dreddovega obraza), da bi populariziral katatoničnega hollywoodskega mišičnjaka. Sodnik Dredd tokrat verneje sledi viziji svojega izvora in se nikoli ne sprevrže v karikaturo. V tem smislu je kljub slabemu blagajniškemu izkupičku (hm, ali pa prav zato) nova različica iz tistega materiala, ki lahko sčasoma preraste v kult.
30 KOMENT.
25. DEC. 2012

The (wo)man in red

0 KOMENT.
24. DEC. 2012

Bad Santa (2003)
IMDb | YouTube | moj vtis: ●●●●●●●○○○

Ogledam si bistveno več filmov, kot potem o njih pišem — kar gotovo velja tudi za moje cinefilske blogerske kolege. Komentiram pak zgolj tiste umotvore, o katerih imam kaj pametnega (ali vsaj zanimivega) povedati in jih po možnosti celotno vesoljno občestvo še ne pozna na pamet. Občasno mi kaj od tega celo uspe, tokrat pa o tem resno dvomim; a ker je ravno "spet tisti čas v letu", bom bolj z namenom voščila in dobrih želja kakor s ciljem resne anal-lize omenil še dotičnega. Prej ali slej pač mora priti na vrsto. Ho ho ho!

Great. Another fucking mongoloid. Marcus, get this kid off me before he pisses on me, all right? What the fuck are you doing? Don't fuck with my beard. —It's not real. —No shit. Ya see, it was real, but then Santa got sick and all the hair fell out, so I have to wear this fucking thing. —How did you get sick? —I loved a woman who wasn't clean. —Mrs. Santa? —No, it was her sister.



Willie T. Stokes (Billy Bob Thornton) je ljudomrzen, sarkastičen, zaničljiv, izprijen, kronično zapit in odkrito žaljiv bedak, nekdanji kaznjenec in prevarant, izgubljeni primer človeka brez vsakršnega (samo)spoštovanja in moralnih načel. Po naključju je tudi Božiček. Seveda zgolj tiste umetne sorte, z lažno brado in v cenenem rdečem kostumu, ki v nakupovalnih središčih v spremstvu temnopoltega škrata oz. pritlikavega sodelavca Marcusa (Tony Cox) vsako leto zabava otroke, medtem ko njihovi starši zapravljajo denar za praznična darila. Tako kot za večino stvari v življenju — razen za steklenico dobre žganice in priložnostni analni seks s kakšno obilnejšo damo — mu za to službo dol visi, saj je v resnici zgolj krinka in pretveza za zločinsko dejavnost obeh pajdašev. Ko se nakupovalno središče zvečer zapre, se nenavadni par namreč loti pravega posla, praznjenja sefa ali blagajne. Roparska dejavnost uspeva, dokler jima sumničavi direktor nove trgovske poslovalnice v Phoenixu (priljubljeni John Ritter v svoji poslednji vlogi) ne spravi za vrat pretkanega street-wise varnostnika in prodajalniškega detektiva (Bernie Mac), ki hitro zavoha dobičkonosen dogovor — namesto da bi tatova prijavil oblastem, ju izsiljuje za polovični delež pri nakradenem plenu. Ob tem se Willie romantično zaplete še s čedno natakarico s čudaškimi nagnjenji do Božička (Lauren Graham) in spozna osamljenega, debelušnega osnovnošolskega nerodneža (Brett Kelly), ki v premožni soseski živi sam s senilno babico. Depresiven mož, ki se mu zdi, da nima za kaj živeti in se predaja samouničevalnosti, bo ob svojem novem prijatelju, v katerem vidi tragičen odsev lastnega zavoženega otroštva z nasilnim očetom, slednjič deležen poduka o božičnem duhu, sočutju in požrtvovalnosti.



Gre za cinično, sila temačno (a nepopisno zabavno) črno komedijo, ki surovo kaže sredinec pregovorni ameriški božični tradiciji in veselemu družinskemu pozitivizmu; v tem smislu, da se z bogokletno nizkotnostjo in vulgarno neposrednostjo (oglejte si sedem minut daljšo necenzurirano različico z naslovom Badder Santa)* roga predvsem kulturnim vzorcem in stereotipom tovrstnih filmskih zgodb. V groteskni podlosti do konca ponižanih in deziluzioniranih likov (Thornton je v na kožo pisani vlogi odličen) išče izgubljeno človečnost in jo optimistično postavlja nasproti hinavski zlaganosti "spodobne" (ameriške) družbe. Je pravi tat pokvarjeni, nemoralni "Božiček", ali pa vsa (v svetohlinskem direktorju utelešena) skomercializirana zahodnjaška kapitalistična paradigma, katere ekonomski temelj je oportunistično prodajanje praznih sanj, cilj pa politično-korektno indoktrinirana družba potrošniških zombijev?
* Op. V malce daljši (98-minutni) inačici Extended oz. Unrated Version je kar 170-krat slišati besedo "fuck", 74-krat "shit", 31-krat "ass" in 10-krat "bitch".

