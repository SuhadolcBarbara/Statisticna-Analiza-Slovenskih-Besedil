četrtek, 08. avgust 2013
Before Midnight (2013)


Slovenski naslov: Pred polnočjo 
Država: ZDA
Leto: 2013
Žanri: Drama, Romantični
Dolžina: 109', Imdb
Režija: Richard Linklater
Scenarij: Richard Linklater, Julie Delpy, Ethan Hawke
Igrajo:  Ethan Hawke, Julie Delpy, Seamus Davey-Fitzpatrick, Athina Rachel Tsangari, Yiannis Papadopoulos

Richardu Linklaterju sem že namenil nekaj vrstic v zapisu posvečenem njegovi komični drami Bernie (2011), zato se lahko mirne duše osredotočim na tretje dejanje zgodbe o Jesseju in Celine, Američanu in Francozinji, ki sta se pred skoraj dvajsetimi leti spoznala na Dunaju, skupaj preživela romantično noč in potem odšla vsak na svojo stran. Pred zoro (Before Sunrise, 1995) je prejel srebrnega medveda v Berlinu in svetu pokazal, kakšen mora biti romantični film, ki lahko zadovolji tudi zahtevnejšega gledalca. Natanko devet let kasneje se je njuna zgodba nadaljevala v Parizu, kjer je zdaj že poročeni Jesse, med promocijo svoje nove knjige, znova srečal Celine. Pred sončnim zahodom (Before Sunset) je pokazal, da so čustva, ki so se rodila pred devetimi leti še vedno zelo močna, še vedno sta se odlično ujemala in dopolnjevala, signali, da sta si usojena, pa so bili celo močnejši in jasnejši, kot pred devetimi leti. Zgodba se je končala z vprašanjem, na katerega smo dobili odgovor šele letos. Ja, znova smo morali počakati devet let. Spomnimo se — takrat  smo se spraševali, če se je Jesse vrnil v k ženi in sinu v ZDA in Linklater Pred polnočjo odpre z odgovorom na to vprašanje. 

Jesse se na letališču poslavlja od svojega 14-letnega sina Hanka, ki z njegovo bivšo ženo živi v Ameriki. Sinko je pri očetu preživel poletje, ki je po njegovih besedah najboljše poletje njegovega življenja  in mogoče je prav ta izraz privrženosti bil tista kaplja čez rob, iz katere se bo kasneje razvil osrednji konflikt, ki bo na resno preizkušnjo postavil trdnost očetovega drugega zakona. Malce kasneje se Jesse usede v avto parkiran na grškem letališču in takrat že vemo, da pred devetimi leti ni zapustil Pariza. Celine sedi na sovoznikovem sedežu, na zadnji klopi pa spita plavolasi dvojčici, njuna otroka. Družina je v Grčiji, na počitnicah, kamor je Jesseja in družino povabil njegov grški prijatelj, prav tako pisatelj. Na poti z letališča se zakonca zapleteta v pogovor iz katerega izvemo, da je Celine ponujena zanimiva služba v javni upravi. Med pogovorom Jesse namigne, da bi mogoče bilo najbolje, če bi se vsi skupaj preselili v ZDA. Hank se nahaja v puberteti in očeta potrebuje bolj kot kdajkoli, razlaga Jesse. Celine je proti. Nekaj časa so že živeli v ZDA in ni se obneslo, poleg tega bi to pomenilo konec njenih kariernih načrtov. Izmenjava nasprotujočih mnenj se konča z miroljubno resolucijo — nič se ne bo spremenilo brez popolnega soglasja obeh. Toda načete teme se ne da tako enostavno pomesti pod preprogo. Ravno nasprotno, kratek stik med zakoncema učinkuje kot nekakšen magnet za vsa drobna nezadovoljstva akumulirana v devetih letih skupnega življenja. 

Prva dva Before filma sta se ukvarjala z romantično fantazijo, oziroma raziskovala romantična pričakovanja posameznika in tisti pozitivni idealizem, ki zaljubljeno dušo žene naprej. Ki jo spravi do tega, da z nekom želi deliti dobro in slabo, z njo/njim imeti otroke in se starati ob njej/njem. Sam pripadam generaciji, ki se je prepoznala že v prvem filmu in se potem sinhronizirano starala s trilogijo in njenimi liki, vsako novo poglavje zgodbe pa nam je prineslo situacije, s katerimi smo se zlahka identificirali in jih razumeli. Pred polnočjo se od dveh prejšnjih instalacij razlikuje predvsem v pristopu, saj Linklater in njegova glavna igralca (so-avtorja) romantična pričakovanja ob tej priložnosti potisnejo na stranski tir. Mladostniški idealizem, s katerim se vsak mlad človek podaja v skupno življenje, je obtičal nekje v preteklosti, je pozabljen. Tokrat ustvarjalce zanima, kakšen je rezultat teh mladostniških projekcij, zanima jih, kaj se dogaja v zakonu, ko se romantika in idealiziranje partnerja počasi umikata praktičnim problemom, ki ji prinaša življenje v zakonski skupnosti. Na tapeti je vse od odnosa do potomcev, vpliva profesionalnega življenja na pomembne življenjske odločitve, do seksualnega življenja. Menim, da je celotna trilogija rezultat odlične scenaristično-režisersko-igralske fuzije, ki nam je v tretje ponudila verjetno najboljši rezultat doslej. Mogoče se na naslovnem primeru še najbolj jasno vidi, da tudi v filmskem biznisu iskreni prijateljski odnosi sodelujočih lahko bistveno izboljšajo kvaliteto končnega produkta. Pred polnočjo je istočasno najbolj resnoben in najbolj komičen del trilogije, kar je kvaliteta, ki jo lahko ponudijo le najboljši. Vse znova počiva na vrhunskih, dobro konstruiranih in tempiranih dialogih in izvrstnih igralskih nastopih, ki so izdatno začinjeni s še vedno izjemno močno kemijo na relaciji Delpy-Hawke. Skratka, Pred polnočjo je eden najboljših filmov letošnjega leta, velečastno sklepno dejanje ene najpomembnejših trilogij ameriškega neodvisnega filma. Čeprav se nikoli ne ve, kaj nam prinaša prihodnost in mogoče čez devet let dobimo novo epizodo. Torej, obvezen ogled za vse, ki so uživali v prvih dveh filmih, za vse ostale pa priporočilo, naj se zadeve lotijo kronološko, od prvega filma naprej. Prepričan sem, da vam ne bo žal.  (+4)                        


Ocena:




Avtor Goodfella ob 16:28 4 komentarji: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2013, Drama, Romantični, TOP
nedelja, 04. avgust 2013
Only God Forgives (2013)


Slovenski naslov: Samo bog odpušča 
Država: Francija, Tajska, ZDA, Švedska
Leto: 2013
Žanri: Krimi, Drama, Triler
Dolžina: 90',  Imdb 
Režija: Nicolas Winding Refn
Scenarij: Nicolas Winding Refn
Igrajo:  Ryan Gosling, Kristin Scott Thomas, Vithaya Pansringarm, Yayaying Rhatha Phongam, Tom Burke, Sahajak Boonthanakit

Kraj dogajanja: Bangkok, Tajska. Brata Julian (Ryan Gosling) in Billy (Tom Burke) vodita boksarski klub, ki je v resnici le krinka za glavno dejavnost — posel z mamili. Preprodaja drog ni edina nečedna aktivnost Julianovega brata, ki se v večernih urah najraje sprehaja po bangkoški rdeči četrti. Dejstvo, da se rad zabava z mladoletnimi dekleti je manj problematičen del njegove sprevrženega seksualnega življenja. Billy je namreč v družbi prostitutk zelo nasilen moški in ena izmed njegovih epizod v rdeči četrti se konča tragično. Krvavo truplo mladega dekleta in Billyjev okrvavljeni obraz — to je  prizor, ki ga zatečejo policisti, ko prispejo na kraj dogodka. Malce kasneje si prizorišče zločina ogleduje skrivnostni detektiv Chang (Vithaya Pansringarm), ki pri svojem delu uporablja zelo nekonvencionalne metode. Podrejenim naroči, naj na prizorišče pripeljejo očeta umorjene prostitutke, rezultat takšne povelje je še eno truplo na prizorišču. Truplo je, kakopak, Billyjevo. Billyjev umor v Bangkok pripelje njegovo mater (Kristin Scott Thomas), ki od Juliana zahteva maščevanje bratovim morilcem. Julian pod materinim pritiskom začne raziskovati ozadje umora, vse poti pa ga vodijo proti skrivnostnem detektivu Changu. 

Only God Forgives je film ki polarizira. Močno. Slabe ocene prevladujejo in verjetno bi povprečno zadovoljstvo kritikov izraženo v odstotkih bilo še nižje, če vsaki peti ali šesti ocenjevalec filmu nebi namenil zelo visoke ocene. Tomatometer se je ustavil pri 38-ih odstotkih, Metascore pa je še za odstotek nižji, na vsako pozitivno kritiko pa se praviloma usuje pravi plaz negativnih komentarjev. Iz teh odzivov je moč razbrati močno frustracijo večine, ki svoje nezadovoljstvo z Refnovim najnovejšim produktom izkazuje zelo množično. Mislim, da je tukaj še najbolj na mestu vprašanje, zakaj toliko ljudi čuti potrebo izraziti svojo frustracijo? Vsi smo že velikokrat videli film, ki nam ni bil všeč, a smo potem nanj hitro pozabili, filmska zgodba je enostavno izpuhtela iz naših malih sivih celic in to je to.  Torej, zakaj toliko jeznih (mislim, da ne pretiravam s takšno kvalifikacijo) gledalcev? Edini smiseln odgovor ki mi pade na pamet je, da vsi ti nezadovoljneži iz svojih glav enostavno ne morejo izbiti Refnovih slik. Ni jim všeč in želijo pozabiti, a je to kar so videli vseeno preveč intrigantno, preveč izzivalno, da bi se tako hitro izbrisalo iz spomina.

Zato mi je še toliko bolj nerazumljivo, ko poklicni novinarji svoje frustracije izrazijo v številkah, filmu podelijo zaničevalno oceno (0/5) in trdijo, da je Samo bog odpušča eden najslabših filmov vseh časov, kajti že sama vizualna lepota filma bi morala zadostovati za bolj prizanesljiv tretma. Vedno se izpostavlja Vozi! (Drive, 2011), kot nekakšno izhodišče in poudarja razočaranje, da je režiser po enem fajn filmu posnel takšno nerazumljivo zmedo od filma. K..c gleda (odlični) Drive! Pozabite na Drive! Naredite domačo nalogo in si oglejte Božjega bojevnika (Valhalla Rising, 2009). Po možnosti tudi Bronsona (2010). Če nič drugega, boste vsaj malce bolj pripravljeni na Only God Forgives. Zdaj se bom posvetil moji interpretaciji videnega, zato opozarjam vse, ki filma še niso videli, naj se tukaj ustavijo. Od tukaj naprej je vse polno spojlerjev.

Veliko je teorij, s katerimi se poskuša dešifrirati bistvo naslovne stvaritve in ena izmed najbolj pogostih je tista, da detektiv Chang pooseblja Vsemogočnega. Njegovo policijsko spremstvo so angeli, ki ga varujejo in mu pomagajo uveljavljati pravico. Večina teh interpretacij temelji na nekem članku, v katerem je režiser povedal, da je iz igralca ki igra Changa želel iztisniti karseda boljši performans, zato mu je v pripravah na snemanje prizorov šepetal na uho: Ti si Bog! Ti si Bog! Okej, mogoče je nekaj na tem, toda jaz sem Changa vseeno doživel nekoliko drugače. Film sem videl le enkrat in možnost, da z mojo interpretacijo merim povsem mimo, je vsekakor realna opcija, vendar mi se sledeča razlaga enostavno zdi najbolj smiselna. Torej, kar k bistvu. Chang ne obstaja. Chang je v resnici le Julianov alter ego, imaginarni maščevalec in pravičnik, druga polovica njegove razcepljene osebnosti. Odraščanje ob ženski, kakršna je Juilanova mati, incestna namigovanja in spoznanje, da  umoril lastnega očeta, vsekakor ponujajo osnovo za razvoj takšne motnje.

Julian je ustvaril svojega temačnega sopotnika zato, ker je prešibek, da bi se samostojno nosil z družinsko disfunkcijo in nalogami, ki jih pred njega postavlja njegova zlobna mati. Ta v nekem trenutku izjavi, da je že ko ga je nosila v trebuhu čutila, da je drugačen. Čutila je, da ni zloben kot njegov starejši brat, kot njegov oče, kot ona. Dalje, Chang ne ubije očeta umorjene prostitutke ampak ga kaznuje z rezanjem — tudi Julian ne želi vzeti njegovega življenja. Chang je direktni krivec za Billyjevo smrt, Julian meni, da je brat dobil tisto, kar je zaslužil. Ko Chang naposled pokonča mater in tako simbolično v onstranstvo pošlje še zadnjega zlobnega člana družine, se nad materinim truplom nekaj trenutkov kasneje pojavi Julian. S Changovim mečem v rokah. Zdi se, da se Julian ob materini smrti počuti podobno, kot se je počutil, ko je umrl Billy. Njena smrt je zanj zaslužena, pravična. Roke v materinem razrezanem trebuhu simbolizirajo željo po vrnitvi na začetek, ko je bil zgolj nedolžno bitjece v njenem trebuhu. Ponavljajoči se motiv rezanja rok, ki se v Julianovi glavi vrti od samega začetka filma, je samoobsodba, kazen za izdajo družine, kazen za umor očeta, brata in matere. Menim, da je v filmu veliko kadrov in prizorov, ki nakazujejo dualnost Julianove osebnosti. Drugi ogled bo verjetno razkril še marsikaj, ki je ob prvem pogledu ostalo spregledano, a zaenkrat se mi opisana razlaga zdi najbolj verjetna. Vedno sem zadovoljen, ko me film spravi k razmišljanju in Samo bog odpušča je zagotovo bil ena izmed bolj zahtevnih filmskih izkušenj v zadnjih nekaj let. Lahko ga doživimo kot čisti nesmisel (kakor trdijo mnogi), toda že sama vizualna dovršenost filma je po moji oceni dovolj tehten razlog, da mu ponudimo priložnost. 


Ocena:



Avtor Goodfella ob 22:23 11 komentarjev: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2013, Drama, Krimi, TOP, Triler
četrtek, 01. avgust 2013
Mud (2012)


Slovenski naslov: Ni naslova
Država: ZDA
Leto: 2012
Žanri: Drama
Dolžina: 130' , Imdb
Režija: Jeff Nichols
Scenarij: Jeff Nichols
Igrajo: Tye Sheridan, Jacob Lofland, Matthew McConaughey, Sam Shepard, Reese Witherspoon, Ray McKinnon, Sarah Paulson, Michael Shannon  

Po velikem uspehu Zaklonišča (Take Shelter, 2011) so tudi tisti, ki niso dojeli velikega potenciala, ki ga je Jeff Nichols pokazal s prvencem Shotgun Stories (2007), z zanimanjem čakali njegov naslednji korak. Korak, ki je v skladu s časovno distanco, ki je ločevala njegova prejšnja filma prišel nepričakovano hitro. Mud je že maja 2012 premierno predvajan v osrednji tekmovalni sekciji canskega festivala, a potem je minilo skoraj leto dni, preden je film prišel v redno kino distribucijo. Zdaj smo z izidom blu-ray ploščka na svoje prišli vsi, ki ga nismo uspeli ujeti na velikih platnih. Škoda, kajti Mud je film za kino dvorano, ki ga lahko povsem objektivno ovrednotiš šele po ogledu na velikem platnu. S svojim tretjim filmom se Nichols vrača v rojstni Arkansas, v okolje v katerem je začel svojo filmsko pot, z zgodbo o nesporazumih članov družine Hayes. Štorijo v kateri je nosilno vlogo odigral izvrstni Michael Shannon, s katerim sta potem očarala mnoge z že omenjenim Zakloniščem. Shannon je tudi tokrat zraven v manjši cameo vlogi in že je potrjeno, da bosta režiser in igralec znova združila moči v Nicholsovem naslednjem, za zdaj še neimenovanem, znanstveno-fantastičnem projektu.

V naslovnem pa sta naslovni vlogi pripadli vedno boljšem in zanimivejšem Matthewu McConaugheyju (Mud) in mladem Tyeu Sheridanu (Ellis), ki je padel v oko že v Malickovem  Drevesu življenja (The Tree of Life, 2011). Ellis in njegov najboljši prijatelj Neckbone odlično poznata svoje majhno mestece in bližnjo okolico, ki leži na območju delte mogočnega Misisipija. Med raziskovanjem okolice na enemu izmed bližnjih otočkov odkrijeta čoln, ki je zaradi poplav končal v krošnji drevesa. Fanta si v njem želita urediti nenavadno hišico na drevesu, toda njun načrt hitro pade v vodo, ko v čolnu odkrijeta ostanke hrane in ugotovita, da je nekdo očitno imel podobno idejo. Malce kasneje v bližini srečajo človeka, ki je zasedel njihov čoln. Ime mi je Mud, reče, in jima razloži, da tudi sam izvira iz teh koncev. Fantom kmalu postane jasno, da je možakar ubežnik, ki se skriva pred kdo ve kom in kdo ve čem, pištola za njegovim pasom pa nakazuje, da tisti ki ga iščejo, ne prihajajo v prijateljskem razpoloženju. Mud oceni, da bo najbolje, če fantom nekoliko pojasni svojo situacijo in ju prosi za pomoč. Razloži, da je umoril človeka, v zgodbo pa je vpletena tudi ženska, ki jo ljubi. Ženska, ki jo zdaj skrit čaka na tem otočku in s katero planira pobegniti daleč stran. V mesto ne sme, zato fanta prosi, da mu prinesejo nekaj hrane. Neckbone je previdno nezaupljiv, toda Ellis se odloči, da mu bo pomagal.

Jeff Nichols je že v 90-ih začel razvijati koncept in naredil več scenarističnih osnutkov, ki so bili navdihnjeni z deli Marka Twaina (Prigode Toma Sawyerja, Prigode Huckleberryja Finna), katerih rdeča nit je odraščanje ob Misisipiju.  Zato tudi Ellis in Neckbone odraščata ob Misisipiju, nekaj skritega pomena pa se skriva tudi v imenu glavnega odraslega protagonista. Mud ni le blato, ki na nek način simbolizira korenine naslovnega junaka, ampak tudi prva beseda v slengovski skovanki Mud Cat State, s katero domačini označujejo državo Mississippi. V takšno izvenmestno okolje, med male, revne ljudi je Nichols inštaliral svojo zgodbo o odraščanju, ljubezni in prijateljstvu, povedano iz perspektive 14-letnega fanta, ki se na samosvoj način sooča z grožnjo razpada lastne družine. Temelji Ellisove družine se že pošteno majejo in ločitev staršev je le še vprašanje časa, fant pa je obenem na skrivaj zaljubljen v malce starejše dekle, ki je zanj nedosegljivo. Zato ne preseneča, da želi pomagati človeku, ki je storil zločin iz ljubezni. Človeku, ki je pokončal slabega človeka in človeku, ki ga zaradi tega preganja še več slabih ljudi. Ellis je poln mladostniškega idealizma, ki motivira njegova dejanja, v katerih potem tudi ne povsem iskren odpadnik prepozna tiste največje človeške vrednosti.

Vrednosti, ki jim nihče s srcem na pravem mestu, ne more in ne sme obrniti hrbta. Razkol med starši je za fanta razlog več, da poskuša pomagati Mudu, ki se je, za razliko od njegovega pasivnega očeta, pripravljen boriti za ljubezen. Iz enakih razlogov deček v Mudu najde vzornika, njegova iskrenost in privrženost pa v tistih ključnih trenutkih pri ubežniku aktivira prirojeni zaščitniški/starševski gen. Nicholsov tretji film v scenarističnem smislu ne prinaša pretirano izvirne zgodbe, toda rahla scenaristična podhranjenost in po hollywoodskih standardih ukalupljeno sklepno dejanje vseeno ne zasenčita tistih odločilnih elementov, ki filmu prinašajo integriteto in kvaliteto. Živopisne, zanimive in dobro karakterizirane like, odlično umestitev zgodbe v prostor in zares vrhunski vizualni dizajn, ki ga podpisuje režiserjev stalni sodelavec Adam Stone. Nichols je režiser, ki zna z igralci, zato je tudi prispevek igralske ekipe na primerno visokem nivoju. Ob karizmatičnem Samu Shepardu in prerojenem Matthewu McConaugheyju velja izpostaviti obe mladi igralski zvezdi: Tye Sheridan in njegov filmski prijatelj Jacob Lofland sta naravna talenta pred kamero, s katerima se v prihodnje bomo zagotovo še srečali. (-4)


Ocena: 




Avtor Goodfella ob 18:26 Ni komentarjev: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2012, Drama, TOP
torek, 30. julij 2013
Dupa dealuri [Beyond the Hills] (2012)


Slovenski naslov: Daleč za griči
Drug naslovi: Beyond the Hills
Država: Romunija, Francija, Belgija
Leto: 2012
Žanri: Drama
Dolžina: 150' ,  Imdb 
Režija: Cristian Mungiu
Scenarij: Cristian Mungiu, Tatiana Niculescu Bran (knjiga)
Igrajo: Cosmina Stratan, Cristina Flutur, Valeriu Andriuta, Dana Tapalaga

Mogoče je predzgodba o vsem, kar se dogajalo z Voichito (Cosmina Stratan) in Alino (Cristina Flutur) pred tistim delom njune zgodbe, ki nam ga pokaže Cristian Mungiu, še najbolje pojasni vse tisto, kar se zgodi v 150 minutah filma. Torej, Voichita in Alina sta romunski siroti, ki sta večino časa odraščale v sirotišnicah. Med bivanjem v državnih ustanovah se je med dekleti spletla izjemno močna prijateljska vez, ki je kasneje prerasla v ljubezen. A ko je ljubezen bila najmočnejša, je prišel čas za ločitev. Ob polnoletnosti, oziroma kakšno leto prej, postanejo sirote zanimive rejniškim družinam, ki otroke pod masko humanizma sprejmejo pod svojo streho in potem veselo črpajo subvencije iz državnega mošnjička, zraven pa poskušajo iz takšnih okoliščin izvleči čim večjo korist tako, da rejence bodisi izkoriščajo kot zastonj delovno silo, bodisi jih pošljejo na delo in potem te zaslužke v duhu dobrega skrbnika hranijo za poznejši čas, ko bodo ti dovolj zreli, da pametno porabijo svoj denar. A potem ko pride čas za slovo in izplačilo, je potrebno obračunati še stroške bivanja, amortizacijo prostorov in opreme, tako da bi sirote v večini primerov morale svojim rejnikom še nekaj malega doplačati, da se račun izide. 

Takrat na plano privre dobrodušnost rejnikov, ki svojim varovancem odpustijo dolgovanja in jih z lepimi besedami in žalostjo v srcih, pošljejo v širni svet. Na tej kritični točki je vez med Alino in Voichito prekinjena. Ambicioznejša Alina odide na delo v Nemčijo, veliko pohlevnejša Voichita pa nima dovolj poguma, da zapustiti domovino. In njena domovina se nahaja sredi tranzicije iz diktatorskega komunizma v gnili kapitalizem in Voichitine  možnosti za življenje dostojno človeka so skoraj nične, zato na koncu pristane v pravoslavnem samostanu, kjer se prvič v življenju počuti sprejeto,  pomembno in koristno. Prvič v življenju jo ne izkoriščajo, v veri in ljubezni do Vsevišnjega njeno življenje prvič dobiva smisel. In medtem ko se Voichita vedno bolj predano posveča duhovnemu življenju, Alina vedno bolj spoznava, kako nesmiselno je  življenje brez  Voichite. Zato se vrne v Romunijo za enim samim namenom: prepričati Voichito naj zapusti samostan in z njo odide v Nemčijo. Mungiu zgodbo odpre na železniški postaji,  kjer Voichita med množico prispelih potnikov išče Alino. 

Zgodbo o dogodkih v romunskem samostanu, kjer naj bi mlada ženska leta 2005 umrla zaradi posledic obreda izganjanja hudiča, je najprej bila objavljena v knjižni obliki in sicer kot nekakšen dokumentarni roman izpod peresa Tatiana Niculescu Bran, takratne urednice v BBC-jevi romunski redakciji. Dve leti kasneje je v enemu izmed newyorških gledališč premierno uprizorjena predstava Deadly Confessions, ki temelji na dogodkih opisanih v knjigi. Na premieri se je pojavil tudi Cristian Mungiu, ki je v zgodbi takoj prepoznal filmski potencial. Pot od izvirnega materiala, do prilagoditve zgodbe pravilom filmskega medija, je praviloma dolga in zapletena in le tisti največji mojstri lahko dojamejo in izkoristijo ves potencial takšnih zgodb. Daleč za griči je v osnovi film o nesrečni ljubezni in razklanosti posameznika, ki se znajde v čustvenem precepu, oziroma notranjem konfliktu. Voichita je na nek način v konfliktu sama s seboj. Je nezavidnem položaju, ko vsak naslednji korak deluje napačno in s seboj prinaša dalekosežne posledice. Je postavljena pred težko izbiro, zato upa, da ji vseeno ne bo potrebno izbirati. Upa, da eno izbiro lahko izloči iz enačbe, čeprav globoko v sebi čuti, da je le-ta  stalna, neodstranljiva.  Upa, da njene ljubezni lahko koeksistirajo, ena ob drugi, ena z drugo. Alina nima teh dvojb,  saj njeno srce ni razpeto, ampak bije samo za Voichito. Za njeno ljubezen je pripravljena storiti karkoli, vse. 

Mungiu se odloči za popolnoma nevtralno držo pri podajanju zgodbe — brez nepotrebnega moraliziranja mu uspe zelo natančno in precizno opredeliti vse okoliščine ki tvorijo pripoved, pri tem pa sam ne želi s prstom pokazati na krivca/krivce, ampak to oceno prepusti naši  individualni presoji. Brod, ki mu poveljuje pluje po sredini reke in nam ponuja enako dober pogled na oba rečna bregova. Od nas je odvisno, na katero stran ladje se postavimo in kateremu rečnemu bregu bomo bližje. Daleč za griči izpostavi pomembne probleme. Na eni strani imamo družbo in družbene institucije, ki ji ni mar za usodo posameznika, na drugi strani pa predstavnike duhovnega življenja (cerkev), ki poskuša izgubljenim ovčicam pomagati, a za takšno obliko pomoči nimajo ustreznih kvalifikacij. Torej, eni so povsem ravnodušni in ne želijo pomagati, drugi iskreno želijo pomagati, a za nudenje takšne pomoči niso usposobljeni. Mislim, da je romunski režiser odlično prikazal vso kompleksnost takšnega položaja. A film ne prinaša zgolj substanco, temveč tudi vizualno dovršenost. Daleč za griči je osupljivo posnet in vrhunsko odigran film — Mungiu v dolgih statičnih kadrih z neverjetno kompozicijo le-teh skrbi za vizualno razvajanje gledalca. Ko dve uri in pol dolg film, ki se odvija v počasnem tempu mine tako hitro, potem je jasno, da nas je skozi zgodbo vodil resnični mojster filmskega izraza.  (+4)


Ocena:



Avtor Goodfella ob 09:46 6 komentarjev: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2012, Drama, TOP
nedelja, 28. julij 2013
The Wall Live - Split
Split, 23.07.2013


Dvomim, da bom kdaj videl boljši koncert.
Le Pink Floyd reunion turneja lahko preseže tole.
Nepozabno. Avdio-vizualni masterpis.



 


Tako je v Londonu, z Gilmourjem na kitari, zvenel Comfrotably Numb: 


 
Avtor Goodfella ob 12:24 Ni komentarjev: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2013, Glasba, TOP
ponedeljek, 15. julij 2013
Broken (2012)


Slovenski naslov: Ni naslova
Država: VB
Leto: 2012
Žanri: Drama
Dolžina: 91' ,  Imdb 
Režija: Rufus Norris
Scenarij: Mark O'Rowe, Daniel Clay (knjiga)
Igrajo: Eloise Lawrence, Tim Roth, Cillian Murphy, Rory Kinnear, Bill Milner, Robert Emms, Zana Marjanović, Dennis Lawson

Vedno sem visoko cenil britanski filmski social-realizem, ki po moji oceni sodi v sam svetovni vrh, zato ne preseneča, da se vsake toliko časa pojavi novi nadebudni avtor, ki s svojim prispevkom še dodatno utrdi takšna razmišljanja. Rufus Norris je novo ime v tem nizu britanskih avtorjev, ki jih zanimajo male zgodbe običajnih ljudi. Broken je leta 2012 bil otvoritveni film Tedna kritike v Cannesu, med več festivalskih nagrad na njegovem kontu najdemo tudi nagrado za najboljši britanski neodvisni film lanskega leta. Film je posnet po knjižni predlogi in sicer po romanu z  identičnim naslovom, ki ga podpisuje britanski pisatelj Daniel Clay. Razlog več za optimizem sem našel v podatku, da je zgodbo v scenarij pretočil Mark O'Rowe, s katerim imam zelo pozitivne izkušnje (Intermission,  Boy A).   
Zgodba je zgrajena okoli treh bolj ali manj disfunkcionalnih družin, ki se vsaka na svoj način spopadajo z vsakodnevnimi tegobami. Vse družine živijo v isti ulici, v neposredni bližini, ena zraven druge pravzaprav, vendar v njihovih odnosih ni mogoče opaziti kakšne posebne intimnosti. Skozi zgodbo nas vodi 11-letna Skunk (Eloise Laurence), ki boleha za hudo obliko sladkorne bolezni. Za njo in starejšega brata skrbi oče Archie (igra ga Tim Roth), ki je potem ko ga je zapustila soproga najel poljsko priseljenko Kasio (Zana Mrjanović), ki zdaj živi pri njih in mu pomaga pri vzgoji otrok in drugih hišnih opravilih. Čez cesto živijo Buckleyjevi — starejši par in njihov rahlo počasni sin Rick, v katerem je Skunk našla iskrenega prijatelja. Takoj zraven so še Oswaldovi, ki nekako veljajo za najbolj problematično družino v bližnji okolici. Tudi oni so okrnjena družina, saj oče Bob (Rory Kinnear) po ženini smrti sam skrbi za tri mladoletne punce. Zagrenjeni in pretirano agresivni Bob težko shaja s svojimi problematičnimi otroci in ko v sobi 14-letne  hčerke najde kondom, povsem izgubi kontrolo. Ves penast zahteva, naj mu hčerka pove, kdo je bil pri njej, zato  prestrašena punca izstreli prvo ime, ki ji pride na misel. Bil je sosed Rick, mu pove in tako sproži očetovo nasilno reakcijo, ki bo za vedno spremenila življenja treh družin. 

Ko režiserju-debitantu k sodelovanju uspe privabiti igralce kalibra Tim Roth in Cillian Murphy, potem je to največkrat znamenje dobrega vstopnega materiala, oziroma scenarija. Broken je v svoji esenci zgodba o odraščanju 11-letne Skunk, okoli katere režiser splete kompleksno mrežo zanimivih in barvitih likov, ki tako ali drugače stopajo v interakcijo z glavno protagonistko ter direktno in indirektno vplivajo na njeno življenje. Takole na prvi pogled bi pričakoval, da se v 90-ih minutah ne da doseči ne vem kako kakovostne karakterizacije likov, vendar je Norrisu ob razmeroma velikem številu likov vseeno uspelo dokaj dobro profilirati večino pomembnejših akterjev. Dobra izbira snemalnih lokacij ob razgibanem spreminjanju prizorišč skrbi za kakovostno umestitev zgodbe v prostor in tudi to je ena izmed pomembnih postavk pri konstrukciji ustreznega okolja, brez katerega bi zgodba težko funkcionirala. Tudi brez dobrih igralskih nastopov ne, in Broken je eden izmed tistih filmov, pri katerem je potrebno pohvaliti dosežke celotnega igralskega ansambla. Ob dokazanih vrednostih, kot sta Roth in  Murphy, se v spomin vtisne odlični Rory Kinnear, ki igra vzkipljivega soseda, bolj kot vsi ostali skupaj pa me je očarala izjemno simpatična Eloise Laurence, za katero je to bil prvi filmski nastop. Poleg zgodbe o odraščanju bi med pomembnejše motive pripovedi uvrstil še večnivojsko obravnavo ljubezni, ki povezuje vse protagoniste. Norrisu uspe zajeti širok spekter čustvenih stanj njegovih likov: od nedolžne prve ljubezni, ljubezni do starejšega moškega, nepremišljene najstniške ljubezni, do različnih oblik starševske ljubezni, ki v tem primeru ima uničevalne posledice. Čeprav je Broken produkt britanske neodvisne produkcije, v končnem izdelku ni opaziti kakšne produkcijske podhranjenosti. Obrtna plat filma je zelo dobra in tukaj bi še posebej želel izpostaviti zanimive montažne prejeme — zgodba teče linearno, vendar so nekateri prizori sestavljeni nelinearno, saj se posamezni odseki pogosto začnejo na koncu prizora, po katerem skočimo na začetek in izvemo, kaj se je zgodilo pred tem. Broken je film, ki večino časa funkcionira odlično, vendar finalno dejanje predstavlja kar konkretno  razočaranje — ustvarjalci se namreč odločijo za pretirano melodramatičen konec, ki v slogu telenovel klišejsko sklene to zanimivo zgodo. Škoda, saj sem prepričan, da obstajajo veliko bolj sofisticirani načini, za optimističen zaključek zgodbe. (-4)      


Ocena:



Avtor Goodfella ob 09:15 Ni komentarjev: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2012, Drama, TOP
sobota, 13. julij 2013
Napovedi - Oldboy (2013)



Oldboy je zame izjemno pomemben film — je eden tistih, ki je sprožil mojo zasvojenost s  korejskim filmom. Deset let po originalu bomo dobili ameriški rimejk, ki bo brez dvoma eden izmed najbolj izpostavljenih naslovov letošnje filmske jeseni. Na nek način sem vesel, ker se je vse skupaj razpletlo tako kot se je, saj si niti ne predstavljam, kakšen film bi dobili, če bi ga realizirala Will Smith pred kamero in Steven Spielberg za kamero, kot je sprva bilo načrtovano. Naveza Spike Lee - Josh Brolin mi  deluje veliko bolj zanimivo, zato na ta rimejk gledam z zmernim optimizmom.

Imdb
Režija: Spike Lee
Igrajo: Josh Brolin, Sharlto Cople, Sharlto Copley, Samuel L. Jackson, Elizabeth Olsen, Michael Imperioli




Avtor Goodfella ob 23:59 4 komentarji: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2013, Filmske novosti
četrtek, 11. julij 2013
Djupið [The Deep] (2012)


Slovenski naslov: Ni naslova
Država: Islandija
Leto: 2012
Žanri: Drama
Dolžina: 95' ,  Imdb 
Režija:  Baltasar Kormákur
Scenarij: Jón Atli Jónasson, Baltasar Kormákur
Igrajo:  Ólafur Darri Ólafsson, Jóhann G. Jóhannsson, Þorbjörg Helga Þorgilsdóttir

Islandec Baltasar Kormakur je z odmevnim prvencem 101 Reykjavík (2000) pritegnil pozornost mednarodne filmske javnosti in kmalu zatem so na njegov naslov začele prihajati prve ponudbe ameriških producentov. Nekaj let kasneje je Kormakur realiziral svoj prvi ameriško-islandski projekt, triler A Little Trip to Heaven (2005). Islandec danes živi in ustvarja na relaciji Islandija-ZDA, njegova filmografija pa postaja vedno bolj zapolnjena z ameriško produkcijo. Na začetku avgusta v ameriške kinodvorane prihaja akcijska komedija 2 Guns  z Denzelom Washingtonom in Markom Wahlbergom v naslovnih vlogah, v pred-produkciji pa je tudi avanturistična drama Everest, s Christianom  Balom v naslovni vlogi. Osebno so mi ljubše stvaritve, ki jih Islandec snema v domovini in ena izmed teh je tudi naslovna stvaritev.

The Deep je bil islandski kandidat za oskarja, ki se mu je celo uspelo prebiti na skrajšani seznam devetih polfinalistov, vendar je film na koncu ostal brez nominacije. Temelj filmske pripovedi je resnični dogodek, ki se je leta 1984 pripetil v bližini Westmanovega arhipelaga. Splet nesrečnih naključij je botroval tragični nesreči, v kateri je morje pogoltnilo islandsko ribiško ladjo in skoraj vse člane posadke. Vse, razen enega, pravzaprav. Čeprav Gulli (Olafur Darri Olafsson) ne deluje kot človek z nadpovprečnimi psihofizičnimi sposobnostmi, kvečjemu nasprotno, je temu pogumnemu možakarju uspel neverjeten podvig. Gulli je v mrzlih in razburkanih vodah severnega Atlantika preživel celih 6 ur. Nesreča se je pripetila okoli polnoči, morje je imelo 5 stopinj, temperatura zraka pa je znašala -2 stopinje Celzija. V takih okoliščinah je Gulliju uspelo priplavati do več milj oddaljene obale. To je zgodba o njegovem izjemnem podvigu.

Filme s sorodno tematiko, ki imajo veliko vodnih prizorov,  navadno snemajo v večjih vodnih bazenih. Kormakur je izbral težji način in snemal kar v morju, da je lahko dosegel želeno avtentičnost. Prav v tej izbiri se jasno vidi, koliko je naslovna stvaritev različna od vsega, kar Islandec, v funkciji najete delovne sile, dela v Hollywoodu. The Deep v očeh slehernega gledalca bo težko doživljen kot mojstrovina, a mu zato nihče ne more oporekati konkretnosti in prepričljivosti v rekonstrukciji izjemnega podviga. To je film, pri katerem je že narava osrednjega dogodka zadostna za ohranjanje koncentracija gledalca skozi večji del filma. Skrb za usodo človeka v morju je pač tista nagonska, prevzeta nastavitev vsakega izmed nas,  ki postane še toliko bolj izražena, ko je zgodba povedana na tako pristen način. Kormakur in sodelavci so z izbiro Olafurja Darri Olafssona opravili vrhunsko igralsko selekcijo, saj glavni igralec poleg ustreznih telesnih predispozicij ponudi tudi več kot soliden igralski preformans. Po ogledu sem razmišljal, zakaj film, ki se na vseh pomembnejših ocenjevalnih točkah odreže odlično, ni pustil močnejšega vtisa. Na koncu sem prišel do zaključka, da je takšen občutek najbrž rezultat čustveno hladne obravnave likov. Nekaj malega je storjeno na tem planu v tistem odseku, v katerem se Gulli sredi oceana bori za življenje, a vseeno menim, da bi čustveno globlja obravnava vsega kar se je zgodilo glavnemu protagonistu, lahko bistveno izboljšala končni vtis. (+3)        

Ocena:



Avtor Goodfella ob 20:11 3 komentarji: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2012, Drama
sreda, 10. julij 2013
Top of the Lake (2013)




Slovenski naslov: Ni naslova
Država: Nova Zelandija, Avstralija, VB
Leto: 2013
Žanri: Drama, Krimi
Dolžina: 350 ' (7 epizod x 50'),  Imdb 
Režija: Jane Campion, Garth Davis
Scenarij: Jane Campion
Igrajo: Elisabeth Moss, David Wenham, Peter Mullan, Holly Hunter, Jacqueline Joe, Thomas M. Wright, Robyn Malcolm, Sarah Valentine, Jay Ryan, Luke Buchanan

Že zelo dolgo nisem omenil nobene televizijske serije, čeprav še vedno kar ažurno spremljam televizijsko ponudbo. Že dolgo nazaj sem pisal o prvi sezoni Imperija pregrehe (Boardwalk Empire, 2010-),  jeseni pa na spored prihaja že četrta sezona te odlične HBO-jeve produkcije, ki po moji oceni sodi v sam  vrh televizijske ponudbe. O ameriški seriji Kriva pota (Breaking Bad, 2008,-) na tem blogu še nisem pisal, a ob koncu finalne pete sezone bom zagotovo spisal vsaj kratko hvalnico Walterju Whitu in Jesseju Pinkmanu, ki sta me tako kvalitetno zabavljata že štiri sezone in finalna peta sezona, ki se izteče konec septembra, trenutno ima najvišjo prioriteto med celotno tv-ponudbo. Omembe vredna je tudi britanska Črno ogledalo (Black mirror, 2011-), ki me je močno navdušila s tridelno prvo sezono, a že druga sezona je pokazala, da bodo ustvarjalci težko obdržali visoke standarde, postavljene s prvo sezono.

Tej ugledni družbi zdaj dodajam še novozelandsko-avstralsko-britansko koprodukcijo Top of the Lake (2013), ki je nastala pod taktirko priznane novozelandske avtorice Jane Campion, ki se je  na veliko sceno prebila z biografsko dramo Angel za mojo mizo (An Angel at My Table, 1990), dokončno uveljavitev pa ji je prinesel Klavir (Piano, 1993), ki je bil nagrajen s tremi oskarji.

Top of the Lake spremlja mlado detektivko (igra jo Elisabeth Moss), ki se vrne v rojstno mesto in začne preiskovati izginotje 12-letne noseče deklice. Poleg razburljive zgodbe in zanimivih likov je eden glavnih adutov serije magična lepota snemalnih prizorišč. Poglejmo, kdo so najpomembnejši akterji: 




Detektivka Robin Griffin vodi preiskavo o izginotju nesrečne deklice. 
Preiskava v domačem kraju pri njej zbuja boleče spomine na
travmatičen dogodek iz preteklosti, ki je močno zaznamoval njeno osebnost .
Njena travma je obenem velika motivacija za vneto preiskovalno delo. 




Enkratni Peter Mulan igra lokalnega mogočneža Matta Mitchama, ki se 
ukvarja s sumljivimi posli. Pogrešana deklica je njegov najmlajši otrok
 iz zadnjega izmed več propadlih zakonov. Ob sebi ima dva odrasla sinova,
ki mu pomagajo pri njegovih poslih.     





Tui Mitcham je punca, ki jo vsi iščejo. Deklica se je pred izginotjem
zavila v molk in nihče ne ve, kdo je oče otroka, ki raste v njenem trebuhu.
Dejstvo, da se odlično znajde v naravi  in zna uporabljati orožje zbuja
upanje, da je z njo vendarle vse v redu.




Al Parker je šef lokalne policije. Pod njegovo komando je tudi Robin Griffin,
ki po šefovem prepričanju preveč vneto preiskuje dekličino izginotje. 
Al je obenem skrivni prijatelj Matta Mitchama, ki Alovo naklonjenost kupuje 
z rednimi mesečnimi izplačili v gotovini.    





Johnno Mitcham je Mattov odbegli sin in bivši narkoman, ki je pretrgal vse 
vezi z očetom in ostalimi člani družine. Podobno kot Robin, se je po daljši 
odsotnosti vrnil domov. Živi v šotoru, v katerem ga pogosto greje kakšna prijateljica.
Odnos med Johnnom in Robin tvori glavno romantično komponento pripovedi. 



Ocena:



Avtor Goodfella ob 18:29 Ni komentarjev: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2013, Drama, Krimi, Mini-serija, TOP, TV
torek, 09. julij 2013
Trance (2013)


Slovenski naslov: Ni naslova 
Država: VB
Leto: 2013
Žanri: Krimi, Drama, Misterij
Dolžina: 101' , Imdb
Režija: Danny Boyle
Scenarij: Joe Ahearne, John Hodge
Igrajo: James McAvoy, Vincent Cassel, Rosario Dawson, Danny Sapani, Matt Cross, Wahab Sheikh 


Ob omembi Dannyja Boyla avtomatično pomislim na  Trainspotting (1996),  s katerim se je dotični gospod prebil med režisersko elito in po katerem je bil vsak Angležev naslednji projekt deležen velike medijske pozornosti. Še pred Trainspottingom pa je Boyle posnel Plitvi grob (Shallow Grave, 1994),  po katerem je v njegovih rokah pristal scenarij neuveljavljenega scenarista Joeja Ahearneja, iz katerega je ob strokovni pomoči Boylovega večkratnega sodelavca Johna Hodga skoraj dvajset let kasneje nastal Trance. Pred dvema desetletjema Boyle očitno ni preveč verjel v kvaliteto scenarija, zato Joe Ahearne izgubil potrpljenje in leta 2001 lastnoročno ekraniziral zgodbo v dokaj neodmevnem tv-filmu z enakim naslovom. V pomanjkanju bolj zanimivih in izvirnih idej je Boyle očitno ocenil, da se iz scenarija, ki ga je prvič prebral pred mnogimi leti, da iztisniti soliden film. 

V zgodbo nas popelje Simon (James McAvoy), ki dela za ugledno avkcijsko hišo. Avkcionar nam v uvodu predstavi kratko zgodovino kraje dragocenih slikarskih del in nas seznani z varnostnimi mehanizmi, s katerimi avkcijske hiše pred nepridipravi varujejo svoje dragocene umetnine. V kratki sekvenci je predstavljena procedura, ki ji sledijo zaposleni v primeru eventualnega ropa, kar postane nekakšna uvertura v resnični rop, ki ga spremljamo nekaj trenutkov kasneje. Tarča kradljivcev, ki jih vodi Franck (Vincent Cassel), je ena izmed slikarskih mojstrovin Francisca Goye. Simon, ki je zadolžen za umik umetnin na varno,  dosledno izpelje proceduro, a še preden mu uspe sliko pospraviti v trezor, ga prestrežejo Franck in njegovi pomagači. V protokolu stoji, da nobena slika ni vredna človeškega življenja, toda Simon se tistega dne počuti junaško in poskuša ustaviti roparje. Rezultat: močan udarec v glavo, nekaj šivov in izguba spomina, kar niti ni tako hudo, če bi zgodba s tem bila zaključena. Toda Simon je v resnici že od samega začetka povezan z roparji, vmes pa je še skoval skrivni načrt, kako sliko obdržati samo zase. Težava je v tem, da se več ne spomni, kam jo je sploh skril, do enakega spoznanja pa pridejo tudi Frank in njegovi možje, ko spoznajo, da se amnezije ne da pozdraviti z dolgotrajnim mučenjem. Takrat v igro vstopi prikupna psihoterapevtka Elizabeth (Rosario Dawson), ki bo s hipnozo poskušala prepričati Simonove možgane naj se spomnijo, kje je končala dragocena slika.

Vedno je najbolje zaupati svojim instinktom. Ali kar direktno — Boyle bi moral zaupati svojim instinktom, saj je že dolgo nazaj ocenil, da scenarij ki mu je bil ponujen, nima potrebno kvaliteto. Dvajset let kasneje se je premislil, v zgodbo vključil starega znanca Johna Hodga in stara ideja je dobila novo priložnost. Menim, da bi bilo bolje, če bi omenjeni scenarij za zmeraj pustil v kakem zaprašenem predalu, saj premore premalo dobrih idej, da bi se iz njega lahko iztisnila kvalitetna filmska pripoved. Mogoče sem preveč kritičen, a kaj storiti, ko te film že z osnovnim zapletom zmoti do te mere, da v uvodnih 10-15 minut izrabi skoraj ves odobreni kredit. Večina verjetno lahko brez težav spregleda manjše spodrsljaje, kot je denimo kombi brez stranskih drsnih vrat, vendar bi človek od filmarja Boylovega kalibra v heist filmu vseeno pričakoval veliko boljše uvodno dejanje. Ironično je predvsem to, da nam McAvoy na začetku v kamero razlaga, kako enostavno je bilo nekoč izmakniti umetnino, nam mimogrede predstavi najnovejše varnostne dosežke, potem pa nepridipravi izpeljejo rop, v katerem so vse te varnostne ovire pozabljene, oziroma preveč enostavno izigrane. Ko tako odpreš film, potem se v nadaljevanju moraš hudičevo dobro odrezati, da gledalca znova potegneš v zgodbo in nekaj takega Boylu skorajda uspe. Skoraj, saj premisa s hipnozo omogoči sekvence v katerih se na zanimiv način mešajo sanje z resničnostjo, dejansko z namišljenim, kar dodobra ublaži slabe občutke iz začetka filma. Trance se v tistem osrednjem delu na dokaj zanimiv zabriše mejo med fantazijo in realnostjo in nam ponudi neka nova spoznanja, ki spremenijo karakterni predznak likov. A žal tudi v tem segmentu ustvarjalci nimajo občutka za mero in zaplet raztegnejo preko meje prepričljivega. Film rešujejo dobra režija, vizualna privlačnost, všečna glasba in Rosario Dawson, ki se zelo  dobro znajde v čevljih psihoterapevtke Elizabeth. Zadovoljstvo z njenim nastopom bo verjetno večje pri moškem delu publike, a verjamem da bo tudi ženski del publike priznal, da je Rosario s svojim glasom (ki tukaj igra pomembno vlogo) in stasom, bila zelo dobra izbira za to vlogo.   (-3)    


Ocena:







nedelja, 07. julij 2013
Spring Breakers (2012)


Slovenski naslov: Ni naslova
Država: ZDA
Leto: 2012 
Žanri: Komedija, Drama
Dolžina: 94' ,  Imdb 
Režija: Harmony Korine
Scenarij: Harmony Korine
Igrajo: James Franco, Selena Gomez, Vanessa Hudgens, Ashley Benson, Rachel Korine, Gucci Mane

Kaj bi storili vi, če bi vam zmanjkalo denarja za poletne počitnice? Bi stisnili zobe in počakali na boljše čase, zaprosili za posojilo pri kakšni banki, ali si denar sposodili iz alternativnih virov (starši,sorodniki, prijatelji…)? Pred enako dilemo so se znašle tri prijateljice: Cotty, Candy in Britt, ki so posegle po nekoliko radikalnejši alternativi. S plastičnimi pištolami so se odpravile v lokalno restavracijo s hitro prehrano in jo oropale. Z denarjem iz blagajne in gotovino iz denarnic prestrašenih obiskovalcev so nabrale dovolj denarja za odhod na Florido. Prijateljice so že naslednje jutro na avtobusni postaji, v njihovi družbi pa je tudi Faith, najbolj nedolžna članica te male razuzdane skupinice. Dekleta takoj po prihodu na Florido zlezejo bikinije, v katerih potem ostanejo do konca filma in začnejo žurati na polno. Dan se začne na plaži in se nadaljuje v enemu izmed številnih hotelov, ki gostijo trume spring breakerjev iz vseh koncev Amerike. Alkohol teče v potokih, gandža se kadi na vsakem vogalu, črtice kokaina se snifajo s teles razgaljenih mladenk. Non-stop zabavo občasno umirijo policisti, ki poberejo najbolj razuzdane spring breakerje in tiste, pri katerih zasežejo mamila. V eni takih akcij krajši konec potegnejo tudi naše junakinje, ki jih možje postave spravijo za zapahe. In ko se že zdi, da bo njihova avantura doživela neslaven konec (punce nimajo denarja za plačilo varščine), jim na pomoč priskoči lokalni gangster/glasbenik/trgovec z mamili, ki ga pooseblja komaj prepoznavni James Franco.

Prav zabavno je brati številne negativne odzive nepripravljenih gledalcev, ki jih je k ogledu privabil poskočen poster in imena sodelujočih igralk in igralcev, oziroma nekaj vrstic višje omenjenega igralca, če sem bolj natančen. Ko se s predznanjem ki si ga posvojil s plakata lotiš filma kakršen je najnovejši produkt iz delavnice Harmonyja Korina, potem je frustracija na koncu skoraj neizogibna. Če se seveda sploh prebiješ do konca filma in ne obupaš že veliko prej. Jaz pa se naslajam nad njihovimi frustracijami in razmišljam, da je to vse del Korinove strategije. Zakaj bi sicer za naslovne vloge angažiral punce iz dežele Disney? Kratek pregled režiserjevega opusa in ogled kakšnega odlomka iz filmov kot sta Gummo (1997) ali Mularija (Kids, 1997), bi za te frustrirance najbrž bilo dovolj močno opozorilo. A pustimo zdaj to, frustracije enih prinašajo zadovoljstvo drugih in med te druge se uvršča tudi moja malenkost. Spring Breakers je eden najzanimivejših filmov, ki sem jih videl v tekočem letu, konstantno  interesanten in nepredvidljiv kos celuloida, pri katerem nikoli ne veš, v katero smer se bojo zasukale usode glavnih protagonistov. Zelo všeč mi je bilo prav to poigravanje s pričakovanji gledalca, ki  me je v marsikakšni sekvenci držalo na trnih in obenem prijetno presenetilo z izvirnimi rešitvami. Nelinearni narativni prejemi in spremembe ritma so značilnosti filmov Harmonyja Korina in tudi tokrat režiser ostaja zvest svojemu prepoznavnemu stilu. 

Ko se punce znajdejo v družbi slabih fantov je naravno pričakovati, da se jim zgodijo slabe stvari. Toda v tej hedonistični viziji ameriškega sna se zgodi ravno obratno. V družbi »Vesoljčka« Franca (skoraj) vse punce odkrijejo novo dimenzije zabave. Tiste, ki te nove intenzitete ne morejo prenesti, pa gredo na avtobus. Domov. Figura, na kateri je zgrajena prva tretjina filma se enostavno poslovi. In to si lahko privošči le režiser Korinovega kalibra, ki preko svojih likov riše sliko družbene realnosti, v kateri je vsak posameznik le košček mozaika. Zato ne jokamo za Seleno Gomez in ne tarnamo, ko se fokus iz »Vesoljčka« (ja, človeku je ime Alien) preusmeri na punci, ki z njim vztrajajo do konca zgodbe. Že od prvih kadrov, ki nas spominjajo na raperske videospote, Korine riše realnost mladine na način, kot jo doživljajo oni sami. In ta realnost verjetno predstavlja največjo nočno moro  staršev, ki nikoli zares ne spoznajo, kakšni osebe so njihovi angelčki. Kritika družbe, ki tolerira spring break kulturo, je najbolj očiten sporočilni element, vendar menim, da se resnični dosežek filma skriva drugje in sicer v njegovi sposobnosti, da nam svoje like približa na takšen način, da jih na koncu dojemamo kot bitja z dušo. Harmony Korine iz svojih likov iztisne pristna čustva in to je tisto, kar šteje največ. Nekoliko manj se mi je dopadel le konec (mogoče ga nisem razumel), vse ostalo pa je zelo, zelo dobro. Z igro James Franca vred, ki je tukaj ustvaril eno najboljših, če ne najboljšo vlogo, v celotni karieri.  

Ocena:



Avtor Goodfella ob 16:54 5 komentarjev: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2012, Drama, Komedija, TOP
četrtek, 04. julij 2013
My Brother the Devil (2012)


Slovenski naslov: Moj brat hudič
Država: VB
Leto: 2012
Žanri: Drama
Dolžina: 111' ,  Imdb 
Režija: Sally El Hosaini
Scenarij: Sally El Hosaini
Igrajo: James Floyd, Fady Elsayed, Said Taghmaoui, Aymen Hamdouchi, Letitia Wright

Prvenec britansko-egipčanske režiserke Sally El Hosaini je premierno predvajan na lanskem Sundanceu, kjer je prejel nagrado za najboljšo fotografijo. Po uspešni premieri v Park Cityju je na vrsto prišel Berlin (nagrada Label Europa Cinemas), po katerem je film še naprej živel razgibano festivalsko življenje in pobral lepo število nagrad na manjših festivalih. Večina kritikov ga je pospremila s pozitivnimi kritikami in moram priznati, da je tukaj lestvica pred ogledom bila postavljena kar visoko. Sally El Hosaini je nekaj časa opravljala posle povezane s produkcijo televizijskih dokumentarcev, njen prvi kratki film The Fifth Bowl iz leta 2008 je prejel regionalno BAFTO, naslednja kratkometraža  z naslovom Henna Night (2009) pa se je znašla na sporedu cenjenega festivala v Rotterdamu. El Hosaini je za svojo debitantsko dolgometražo sama spisala scenarij, zgodbo pa je umestila v delavske četrti vzhodnega Londona, njeno domače  okolje, kjer še danes živi.
Film pripoveduje zgodbo dveh bratov, v Angliji rojenih potomcev egiptovskih imigrantov. Mlajši Mo (Fady Elsayed) hodi v srednjo šolo in bi želel biti takšen, kot njegov starejši brat Rashid (James Floyd), karizmatični vodja lokalne tolpe. Mo bi želel postati gangster, največja ovira pri uresničevanju njegovih želja pa je prav Rashid, ki poskuša bratovo življenje usmeriti v drugo smer — v nadaljnje izobraževanje in pošteno življenje brez strahu pred policijo in rivalskimi tolpami. Toda kljub njegovim prizadevanjem mlajši brat postaja vedno bolj vpleten v kriminalne aktivnosti. Ko Moja oropajo sovrstniki, sicer pripadniki rivalske tolpe, se med skupinami vname spor, v katerem je ubit Rashidov najboljši prijatelj. Gangsterska logika narekuje maščevanje in tako sprva razmišlja tudi Rashid, ki nekako istočasno spozna Sayyida (Saïd Taghmaoui), nekoč gangsterja, danes uspešnega fotografa, ki v njem prebudi dotlej neznana čustva in razmišljanja. Rashid se začne vedno bolj umikati iz kriminalnega življenja in razmišljati o drugačni prihodnosti, med tem pa se z Mojem dogaja ravno nasprotno — mladenič postaja vedno bolj vpleten v kriminalne posle bratovih sodelavcev.

Moj brat hudič je v osnovi še ena zgodba o odraščanju, ki jo skozi usodo dveh bratov spremljamo na dveh nivojih. Na prvem primarnem nivoju imamo zelenca Moja, ki šele začenja svojo transformacijo iz otroka v odraslo, formirano osebo, na drugem pa njegovega brata, za katerega se ta proces počasi končuje. V to okvirno zgodbo o odraščanju v revni londonski četrti je Sally El Hosaini vključila še mnogo spremljajočih motivov, ki kvalitetno obogatijo izkušnjo in ji v končnici tudi dajo tisto dodatno vrednost. Okostje filma, ki je posvečeno odnosu med bratoma, nam žal ne prinaša nič novega in izvirnega — premisa s starejšim bratom, ki je vpleten v kriminalno podzemlje in mlajšim, nedolžnim bratom, ki hodi po njegovih stopinjah, je doživela že veliko interpretacij. Starejši brat, ki s svojimi dejanji mlajšega nehote usmeri na napačna pota, se močno trudi, da bi brata obvaroval pred posledicami napačnih odločitev. Generacija X (American History X, Tony Kaye, 1998) je denimo ena bolj znanih stvaritev, ki se ukvarja s podobnimi motivi. Moj brat hudič je na srečo zastavljen dovolj kompleksno, da našo pozornost kljub klišejski zgodi preusmeri na druge zanimive aspekte pripovedi. V mislih predvsem imam zelo avtentičen prikaz življenja v revnih predelih angleške prestolnice. Režiserka izkoristi prednost domačega terena za prepričljivo konstrukcijo dinamike odnosov med prebivalci teh delavskih kvartov. Menim, da je avtorica na filmski trak odlično prenesla izkušnjo sobivanja med kriminalci in poštenjaki, verniki in neverniki, Arabci, črnci in maloštevilni belci, kriminalci in poštenjaki, ki jih kljub etničnim in drugim razlikam neločljivo povezuje njihov socialni status. Še posebej zanimiv se mi zdi prikaz položaja druge generacije priseljencev rojenih v Angliji, ki so razpeti med spoštovanjem do staršev in tradicije, ki jo ti želijo vsiliti svojim potomcem, ter občutkom pripadnosti edini domovini, ki jo poznajo. El Hosaini v zanimiv kontekst postavi temo homoseksualnosti, ki v povezavi z versko pripadnostjo glavnih akterjev dobi zanimivo konotacijo, ki se nanaša na relacijo islam-homoseksualnost. Mislim, da tisti, ki v tem vidijo ključni moment pripovedi malce tolčejo mimo, saj bi se zgodba razpletla popolnoma enako, če bi v naslovnih vlogah imeli junake z drugačnimi religijskimi ozadjem. Moj brat hudič je obrtno dobro narejen film, ki ga krasi  dober ritem, zelo lepa vizualizacija in prepričljiva igra neafirmiranih in manj znanih igralcev. Škoda, da režiserki ni uspelo skupaj spraviti nekoliko izvirnejšega scenarija, ki bi vse omenjene kvalitete zaokrožil v pravi mali biserček. (+3)
  

Ocena:



Avtor Goodfella ob 19:26 Ni komentarjev: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2012, Drama
torek, 02. julij 2013
Antiviral (2012)


Slovenski naslov: Ni naslova
Država: Kanada
Leto: 2012
Žanri: Grozljivka, ZF, Triler
Dolžina: 108' ,  Imdb 
Režija: Brandon Cronenberg
Scenarij: Brandon Cronenberg
Igrajo: Caleb Landry Jones, Sarah Gadon, Lisa Berry, Joe Pingue, Malcolm McDowell

Če si potomec slavnega očeta ali matere, potem se nekako moraš sprijazniti s konstantnim primerjanjem in analiziranjem dosežkov, ter se navaditi na življenje v (pre)veliki starševski senci. Redkim potomcem na koncu uspe prerasti to senco in se znebiti prirojenega zaznamka, ki jih spremlja skozi vse življenje. Naloga je še toliko težja, če se želiš uveljaviti na istem polju, stopnja težavnosti pa se še dodatno zviša, če v svojih delih obravnavaš sorodne teme, po katerih je zaslovel tisti, s katerim te primerjajo. Tudi če se Brandon ne bi pisal Cronenberg, bi že sama vsebinska opredelitev njegovega celovečernega prvenca bila dovolj za vlečenje vzporednic s Cronenbergom starejšim. Avtorjem, ki ga v filmskem smislu doživljamo kot začetnika in najpomembnejšega predstavnika t.i. body horror žanra, ki se osredotoča na človeški strah pred okužbami, pohabljanjem in telesnimi anomalijami.

Cronenberg mlajši je svojo zgodbo umestil v prihodnost, v kateri so zvezdniki in vse povezano z njimi najbolj iskana roba. Zvezdniški prah je gonilna sila svetovnega gospodarstva, življenje in počutje znanih estradnikov pa glavni steber javnega življenja. Iznajdljiva farmacevtska podjetja so v takšnih okoliščina iznašla novo tržno nišo — trgovanje z virusnimi okužbami znanih oseb. Večina slavnih tako ima ekskluzivne pogodbe s farmacevtskimi družbami, ki v primeru bolezni iz telesa obolele osebe vzamejo klice in jih potem s kompliciranim tehnološkim procesom kopirajo za nadaljnjo komercialno rabo. Ali drugače, če zadevo poenostavimo in jo preslikamo na današnji čas — greš na kliniko in si omisliš herpes, ki je le nekaj dni nazaj krasil obraz Lady Gaga, ali si namesto 14-dnevnih počitnic ob morju daš vbrizgati gripo Justina Bieberja in potem doma veselo uživaš v razvoju bolezni. Pri eni takšnih družb dela naš centralni protagonist Syd March (Caleb Landry Jones), eden redkih privilegirancev z dostopom do dragocenih doz z virusi, ki strankam vsakodnevno vbrizgava tekočino z zvezdniško vsebino. Nekatere stvari pa se ne spremenijo nikoli, saj se tudi v prihodnosti na črnem trgu da nabaviti vse in dragocene virusne okužbe niso nobena izjema. V teh aktivnostih pomembno vlogo igra prav Syd, ki v svojem telesu tihotapi okužbe in jih potem ponuja nelegalnim prekupčevalcem.     

Mlačni odzivi na prvenec Brandona Cronenberga so za nekaj časa odložili moje spoznavno druženje z mladim Kanadčanom, vendar ogled filma ni nikoli bil postavljen pod vprašaj. Danes mi je jasno, da sem Antiviral neupravičeno zapostavljal, saj je Cronenberg mlajši posnel zanimiv film, ki sicer ni nobena mojstrovina, a je zato čisto konkreten in spodoben žanrski predstavnik, ki se ob bledi konkurenci brez težav dvigne iznad povprečja. Tisto kar Antiviral loči od večine današnjih grozljivk, je dobra ideja, ki se manifestira skozi navdihnjeno vizijo bližnje prihodnosti, v kateri kljub bizarnosti brez težav prepoznamo satirične odmeve sedanjosti. Obsedenost populacije s slavnimi je dosegla neverjetne razsežnosti in zdi se, da bodoča potrošniška družba živi v nekakšni kolektivni hipnozi in ubogljivo sledi navodilom na malih in velikih zaslonih. Največja uspešnica pri ponudnikih videa na zahtevo je tako posnetek nastal med kolonoskopijo znane igralke, najbolj zaželena vrsta mesa pa je umetno vzgojena masa modificirana iz celic priljubljenega igralca. Brad Pitt zrezek in sprehod kamere skozi debelo črevo Angeline Jolie — neprecenljivo. 

Srhljivost takšne vizije prihodnosti počiva na spoznanju, da tudi danes imamo nemalo pacientov, ki bi z veseljem izkusili podobne priboljške. Torej, Antiviral je zf-horor z lucidnim subtekstom, ki se dotakne konkretnih problemov in kot takšen prinaša kvaliteten odmik od nesmiselnih grozljivk brez repa in glave, ki ne govorijo o ničemur. Po moji oceni bi Cronenberg težko izbral primernejšega igralca za glavno vlogo — mladi talenti kot je Caleb Landry Jones so dobrodošla osvežitev — njegova selekcija pa izkazuje tudi nek sekundarni pomen, ki se sklada s filozofijo filma. Kritiko fenomena zvezdništva tako prepoznamo tudi v sami selekciji kadra, saj niti malo ne dvomim, da je Cronenberg imel možnost v glavno vlogo postaviti kakšno bolj odmevno igralsko ime in si tako priboriti nekaj dodatne publicitete. Antiviral prinaša vizualno zanimivo hladno estetiko s prevladujočo belo barvo, ki jo lahko beremo kot komentar stanja družbe, v kateri je večina protagonistov zrela za hospitalizacijo. 

Film v vizualnem in idejnem smislu ponuja dovolj razlogov za zadovoljstvo, a vseeno ne izkoristi vseh svojih potencialov. Ena najšibkejših točk v celi zgodbi je slabo utemeljena motivacija glavnega protagonista. Nikoli ne izvemo, ali Syd počne to kar počne zaradi denarja, ali zato, ker je tudi sam odvisnik-potrošnik. Druga razlaga se mi zdi bolj smiselna, a neodvisno od tega kateri opciji se priklonim, ostaja občutek, da je vse skupaj preveč površno in nedodelano. S podobnimi občutki gledam na prikaz te splošne norije, ki jo moramo sprejeti kot nekaj samoumevnega, brez konkretnejšega reza v bistvo problema. Kljub omenjenim slabostim je Antiviral soliden prvenec z zanimivim konceptom, s katerim je Cronenberg mlajši pokazal potencial in zanimivo bo videti, kako se bo njegova kariera razvijala v prihodnje. (+3)


Ocena:



Avtor Goodfella ob 20:52 Ni komentarjev: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2012, Grozljivka, Triler, ZF
torek, 25. junij 2013
Resolution (2012)


Slovenski naslov: Ni naslova
Država: ZDA
Leto: 2012
Žanri: Grozljivka, Misterij, Triler
Dolžina: 93' ,  Imdb 
Režija: Justin Benson, Aaron Moorhead
Scenarij: Justin Benson
Igrajo: Peter Cilella, Vinny Curran, Zahn McClarnon, Bill Oberst Jr., Kurt David Anderson

Mislil sem, da se po receptu, ki za eno glavnih sestavin ima osamljeno kočo / hišo / vikend v gozdu, ali kakšni drugi izolirani lokaciji, na kateri skupino / posameznika preganja realno / imaginarno zlo, ne da iztisniti nič več. Obrabljenost omenjenega koncepta je tako močna, da so celo neutrudni ameriški reciklatorji v zadnjih letih potegnili ročno zavoro in začeli reciklirati druge, manj obrabljene koncepte. Omenjenega klišeja se nista ustrašila Justin Benson in Aaron Moorhead, ki sta večji del dogajanja umestila v prav takšno okolje.
Michael je pred kratkim poročil žensko ki jo ljubi, otrok je že na poti in to je situacija, v kateri se mlad človek njegovega kova počutiti zadovoljno in prijetno. Ko nek večer med e-pošto najde sporočilo najboljšega prijatelja Chrisa, sicer dolgoletnega odvisnika, sklene, da mu mora pomagati. Sporočilo vsebuje video posnetek, na katerem Chris nekje v divjini, pod vplivom mamil, počne razne neumnosti: poškodovan, krvav in ves paranoičen pred kamero klobasa neumnosti in strelja na navidezne sovražnike. K sporočilu je poleg posnetka priložena karta z označeno lokacijo, na kateri je posnet video. Michael sporočilo razume kot klic na pomoč in se že naslednji dan odpravi proti kraju označenem na zemljevidu. Njegov plan je preprost. Našel bo Chrisa in ga s cold turkey metodo prisilil na tehten premislek. Računa, da se bo prijateljev um po tednu dni brez mamil razbistril do te mere, da bo pripravljen sprejeti edino pravilno odločitev — prostovoljni odhod v rehabilitacijski center.

Zadovoljstvo, ki mi ga je ponudil Resolution, je takoj po ogledu bilo kar konkretno, a šele po prespani noči, ko sem še enkrat premlel izkušnjo, je film v mojih očeh dobil spoštovanje, ki si ga zasluži. Če sodite med tiste ljubitelje hororja, ki pri žanrskem filmu iščejo nekaj več od cenenih jump scare  trikov, pospremljenih s srhljivimi zvočnimi učinki, potem obstaja velika verjetnost, da je tandem Benson-Moorhead skomponiral melodijo po vašem po godu. Pri večini grozljivk je karakterizacija likov manj pomembna postavka, saj je njihova funkcija največkrat zreducirana na brezglavo bežanje pred superiornim zlobnežem, ki potem, v odvisnosti od producentove vizije, pokonča vse, ali skoraj vse sodelujoče. Tista ena punca, ki občasno preživi, je navadno izrabljena za nadaljnjo komercialno eksploatacijo morebitnega finančnega uspeha prvega filma. Tandem Benson-Moorhead se je odločil za drugačen pristop, iz enačbe odstranil punco in se posvetil konstrukciji kakovostno profiliranih likov. Glavna moška protagonista sta tako zelo človeška, naravna lika, ki jih spoznavamo skozi prepričljive in realne dialoge, še bolj pomembno pa se mi zdi, da se prijatelja v kritičnih trenutkih obnašata razumljivo, logično in naravno. Tudi po zaslugi dobrih igralskih kreacij, med katerimi še posebej izstopa džankijevski Vinny Curran. Resolution ni film, pri katerem se sprašujemo, kdo je naslednji na listi za odstrel, temveč film, pri katerem nas veliko bolj zanima, kaj se pravzaprav dogaja. Iz izhodišča, da ju nekdo ali nekaj opazuje avtorja gradita gosto, zloveščo atmosfero, ki zelo dobro funkcionira na temeljih principa manj je več. Ker ne želim razkrivati bistvene elemente zapleta, bo povedal le to, da se film zelo spretno sprehaja po zelo tanki liniji med dejansko in namišljeno ogroženostjo, kombinira nepojasnjeno in razumsko, ter na ta način zbuja občutke, ki jih večina gledalcev razume in pozna. Z atmosfero me naslovni močno spominja na hvaljeni Kill List (Ben Wheatley, 2011), ki je tudi sicer primerjalno zelo zanimiv. Namreč, Wheatley je vztrajal pri sklepnem dejanju / resoluciji, želel je šokirati in se istočasno pokloniti vzornikom in tako zamudil priložnost za presežek. Benson in Moorhead nista storila iste napake in sta žanrsko konvencijo spretno obrnila sebi v prid. Za vse, ki uživajo v jasnih resolucijah pa še majhno opozorilo — ne bodite razočarani, če na koncu ugotovite, da filmski naslovi včasih znajo biti dvosmiselni. Ali povedano drugače, včasih potujemo zaradi same izkušnje in ne zaradi satisfakcije, kar nam jo prinaša prihod na cilj.   (-4)


Ocena:



Avtor Goodfella ob 20:25 Ni komentarjev: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2012, Grozljivka, Misterij, TOP, Triler
ponedeljek, 24. junij 2013
Eldfjall [Volcano] (2011)


Slovenski naslov: Ni naslova
Drugi naslovi: Volcano
Država: Islandija, Danska
Leto: 2011
Žanri: Drama
Dolžina: 95' ,  Imdb 
Režija:  Runar Runarsson
Scenarij:  Runar Runarsson
Igrajo:  Theodor Juliusson, Margret Helga Johannsdottir, Auður Drauma Bachmann, Þorsteinn Bachmann, Kristin Davíðsdottir

Končno sem se usmilil in iz arhiva potegnil Eldfjall, eden najodmevnejših islandskih filmov preteklih let, ki je pred dvema letoma bil kandidat dotične države za oskarja in v letih 2011 in 2012 prejel številne festivalske nagrade in nominacije. Film podpisuje mladi islandski filmar Rúnar Rúnarsson, ki se je pred realizacijo celovečernega prvenca posnel več nagrajenih kratkih filmov, med katerimi najdemo tudi naslove z oskarjevsko nominacijo (The Last Farm, 2004). Eldfjall sodi med tiste filme, ki jih po neki lastni klasifikaciji razvrščam v kategorijo nerazvedrilnih filmov — torej filmov, ki se tako ali drugače ukvarjajo z resnimi, ničkaj veselimi temami kot so: depresija, bolezen ali smrt in pri tem uporabljajo realistično vzdušje in ohranjajo resno držo. Podobnost s Hanekejevo veliko bolj znano in uveljavljeno Ljubeznijo (Amour, 2012) je pravzaprav neverjetna, zato se mi še bolj pomembno zdi izpostaviti, da je Eldfjall eno leto starejši, pa tudi to, da je bil premierno predvajan v Cannesu, kjer je Haneke tako rekoč stalni gost. Zaključke lahko izvlečete sami, jaz pa bom raje nadaljeval s kratkim povzetkom vsebine.

Hanness je polnih 37 let opravljal hišniška dela v eni izmed reykjaviški šol, toda zdaj je napočil čas za konec poklicne poti in slovo. Na majhni poslovilni slovesnosti v šolski kantini se drži dobro in naključni opazovalec bi težko zaznal  notranji nemir in depresijo, ki že nekaj časa mori novopečenega penzionista. Hanness je tiste sorte človek, ki vse obdrži zase in nobenemu ne pove nič. Redkobeseden in zadržan, pogosto grob v interakciji z najbližjimi. Njegovo nedostopnost mu še najbolj zamerita zdaj že odrasla, samostojna otroka, ki ob vsakem obisku zaskrbljeno ugotavljata, kako zelo neprijazno mora biti življenje za njuno mater Anne, ki molče prenaša moževo muhavost. Toda odnos med zakoncema vseeno ni tako slab, kot se to zdi na prvi pogled. Ko ostaneta sama, zakonca kar dobo shajata in tudi Hanness je veliko bolj sproščen in odprt. Anne kljub temu ne ve, da moža obsedajo samomorilske misli. In ravno ko se zdi, da se Hanness počasi otresa negativnosti, Anne zadane huda možganska kap. Možgani so poškodovani tako močno, da možnosti za ozdravitev ni. Otroci in zdravniki Hannessa želijo prepričati, da je napotitev v kakšno specializirano ustanovo najboljša rešitev za vse. Toda Hanness ne želi niti slišati za to opcijo in se odloči, da bo sam skrbel za paralizirano soprogo.    

Nikoli ne veš, kaj prinaša nov dan in kako korenito se lahko vse spremeni. Problemi, ki so še včeraj delovali nepremagljivo, veliki kakor najvišje gore, lahko v hipu postanejo majhni in nepomembni. Vse je stvar perspektive pravijo in pogled na določeno situacijo se lahko povsem spremeni, če jo vrednotimo iz drugi izhodišč in z novimi spoznanji. Hanness se je po koncu poklicne poti počutil brezkoristno, izrabljeno, nezaželeno in smrt je v njegovih razmišljanjih bila najboljša opcija. Nato je Anne zbolela in upokojeni hišnik je naenkrat dojel dve pomembni stvari: da ne želi zapustiti osebe, ki mu pomeni največ na tem svetu, ter da je še vedno lahko koristen in nekomu v pomoč in oporo. Njegova perspektiva se je, kot rečeno, korenito spremenila, Annina nesreča pa je bil tisti prelomni dogodek, ki mu je odprl oči. Po tem dogodku samomorilske nagone popolnoma spodrine skrb za ženino zdravje in usodo, nekje med tem procesom pa Hanness tudi osebnostno dozori in po dolgem času povsem jasno vidi smisel lastnega obstoja. Enostavno in realistično najbolje opiše režiserjev slog, a ob tem je treba poudariti izjemen talent mladega avtorja v kompoziciji kadrov. Nekateri izmed teh se mi zdijo še posebej posrečeni — izjemno vizualno sporočilni in brezhibno tempirani, sestavljeni v  prizore, ki povejo več, kakor tisoč besed. Zelo se mi dopade tudi Runarssonovo igranje s simboliko in vlečenje vzporednic med glavnim junakom in njegovim čolnom, a se na tem mestu ne bom spuščal v podrobno analizo, saj menim, da je najbolje, če takšne stvari odkrijete sami. Greh bi bilo ne omeniti suvereno interpretacijo glavnega igralca Theodorja Juliussona in njegove filmske žene Margret H. Johannsdottir, ter izvrstno prilegajočo se melanholično glasbeno podlago. V tej skrbno komponirani celoti me je še najbolj zmotila slaba karakterizacija potomcev, vendar ne tako močno, da bi bistveno pokvarila zelo dober končni vtis. Rúnar Rúnarsson je še eno obetavno ime, ki ga dodajam na seznam tistih avtorjev, ki jih bom spremljal tudi v prihodnje. (-4)


Ocena:



Avtor Goodfella ob 22:45 Ni komentarjev: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2011, Drama, TOP
četrtek, 20. junij 2013
Broken City (2013)


Slovenski naslov: Podkupljeno mesto 
Država: ZDA
Leto: 2013
Žanri: Krimi, Drama, Triler 
Dolžina: 109' , Imdb
Režija: Allen Hughes
Scenarij: Brian Tucker
Igrajo: Mark Wahlberg, Russell Crowe, Catherine Zeta-Jones, Jeffrey Wright, Barry Pepper, Alona Tal, Natalie Martinez

Že v včerajšnjem prispevku sem omenjal patološko potrebo Hollywooda, da v naslovne vloge tlači vedno ene in iste obraze. Pri naslovnem izdelku je ta isti obraz Mark Wahlberg aka Marky Mark, ki je v zadnjem desetletju postal nekakšna konstanta hollywoodske visokoproračunske produkcije. Wahlberg je človek s podjetno žilico in dobrimi zvezami, zato ne čudi, da se bo letos  pojavil v kar štirih blockbusterjih: v naših kino dvoranah smo ga letos že lahko videli v Podkupljenem mestu in krimi komediji Dvigni (Pain & Gain, Michael Bay, 2013), ki je pred kratkim končal svojo sedem tednov dolgo turnejo po slovenskih kinodvoranah (12.447 gledalcev). Za začetek avgusta je napovedana svetovna premiera akcijske komedije 2 Guns (R: Baltasar Kormakur), v kateri bo Wahlbergu pomagal Denzel Washington,  konec decembra pa na vrsto pride še protiteroristični akcijski triler Lone Survivor, izpod režiserske taktirke Petera Berga. Pravi Mark  Wahlberg overdose. 

V naslovni zgodbi MW igra detektiva, ki je pred sedmimi leti storil napako. Napako, zaradi katere je izgubil službo in se za las izognil dolgoletnemu bivanju za rešetkami. Da ne bo pomote, detektiv je ravnal pravično, toda nezakonito, zato mu je na pomoč priskočil največji pravičnik v mestu — newyorški župan Russell Crowe, ki je v MW-ju znal prepoznati iskrenega borca za pravico. Sedem let kasneje je MW zasebni detektiv, ki je pištolo zamenjal za fotoaparat, s katerim v objektiv lovi dokaze o zakonski nezvestobi in ostalih marginalnih zadevah. Nato ga v svojo pisarno pokliče stari znanec Crowe in mu na mizo vrže debelo kuverto z denarjem. Župan je prepričan, da njegova boljša polovica (Catherine Zeta-Jones) skače čez plot, vendar nima dokazov. Razkritje ženine nezvestobe nekaj tednov pred volitvami lahko ogrozi njegovo ponovno izvolitev in župan si tega enostavno ne sme privoščiti. Zato želi delovati preventivno in izvedeti, ali so njegovi sumi upravičeni. Prinesi mi fotografije, pravi Russell, MW pa je zadovoljen, ker bo na hitro zaslužil lepe denarce. Toda, ko sodeluješ s politiki stvari vendarle niso tako preproste in nič ni tako, kot se sprva zdi.   

Podkupljeno mesto podpisuje Allen Hughes, ki je z bratom Albertom režiral nekaj znanih naslovov (Menace II Society, Dead Presidents, The Book of Eli…) Dvojčka sta se pred časom domenila za samostojno nadaljevanje ustvarjalne poti in Allen je prvi dokončal svoj solo projekt. Gospod Hughes je posnel film, ki se neutemeljeno jemlje smrtno resno in še bolj neutemeljeno verjame v trdnost lastne konstrukcije in pronicljivost iznesenih ugotovitev. In kaj nam avtor s to stvaritvijo pravzaprav sporoča? Nam želi povedati, da je politika polna spletk in da so izvoljenci ljudstva pokvarjeni? To že vemo iz lastnih izkušenj. Nam želi pokazati, zakaj je korupcija tako priljubljena med politiki in nam spotoma razložiti, kako se take reči izvajajo v praksi? Tudi na ta vprašanja smo dobili že veliko bolj studiozne odgovore [glej Skrivno navezo (The Wire, 2002-2008)]. Eden glavnih problemov filma je v tem, ker gledalec ves čas ve, da MW v resnici ne išče dokazov o prešuštvu prve dame New Yorka, temveč dokaze o županovi pokvarjenosti. Že vemo, v igri so tako kot vedno zemljišča in to samo po sebi niti ni tako moteče — bolj moteča je površnost, s katero snovalci orišejo to vpletenost. Nič bolje ne funkcionira niti drugi steber filma, ki počiva na klišejskem fundamentu poštenega policaja, ki je v preteklosti storil napako, za katero se z dobrim, junaškim dejanjem mora oddolžiti v sedanjosti. Na koncu sem premišljeval, da bi mi bilo veliko bolj všeč, če bi Hughes povsem obrnil stvari. Če bi pokvarjencu dovolil zmagati na volitvah, če bi prvo damo zares natepaval nekdo iz nasprotnega tabora in če bi MW končal v zaporu. Potem bi vsaj lahko rekli, da smo dobili dobro imitacijo realnosti. (+2)  


Ocena: 



Avtor Goodfella ob 20:08 Ni komentarjev: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2013, Drama, Krimi, Triler
sreda, 19. junij 2013
Behind the Candelabra (2013)


Slovenski naslov: Ni naslova
Država: ZDA
Leto: 2013
Žanri: Biografija, Drama, Romantični
Dolžina: 118', Imdb
Režija: Steven Soderbergh
Scenarij:  Richard LaGravenese, Scott Thorson (knjiga)
Igrajo: Michael Douglas, Matt Damon, Scott Bakula, Eric Zuckerman, Rob Lowe, Dan Aykroyd

Dober biografski film je praktično nemogoče posneti brez vrhunske interpretacije glavnega protagonista. Zato je Soderbergh Michaelu Douglasu že med snemanjem Preprodajalcev (Traffic, 2000) predstavil idejo o biografski zgodbi Wladziuja Valentina Liberaceja, pianista in vokalnega solista, enega najbolj znanih zabavljačev v ameriški zgodovini. Liberace, ki je med leti 1950 in 1970 bil eden najbolje plačanih estradnikov na svetu, je umrl za posledicami aidsa leta 1987,  v 67. letu starosti. Soderbergh je želel adaptirati avtobiografsko knjigo Behind the Candelabra: My Life With Liberace, v kateri avtor Scott Thorson opisuje svoje šest let trajajoče razmerje s slavnim pianistom in leta 2008 je napočil čas za prve pred-produkcijske aktivnosti. Michael Douglas in Matt Damon sta prevzela glavni vlogi, a tudi s tako močnimi aduti kot sta Douglas in Damon, Soderberghu ni uspelo prepričati šefe hollywoodskih studiev, naj finančno podprejo njegov projekt. Režiser je prepričan, da je glavni razlog zavrnitve dejstvo, da se film (za hollywoodske standarde) preveč odkrito ukvarja s homoseksualnostjo. Kakorkoli, film je na koncu pristal pri televizijski hiši HBO, ki je zaprla finančno konstrukcijo in prav zato so ameriški gledalci Behind the Candelabra na malih zaslonih lahko videli le nekaj dni po uradni premieri v Cannesu.

Zgodbo o slavnem pianistu in njegovem mladem ljubimcu v duhu izvirnega knjižnega materiala spremljamo skozi  perspektivo mladega Scotta Thorsona, ki preko skupnega hollywoodskega prijatelja dobi priložnost srečati Liberaceja po enemu izmed njegovih znamenitih lasvegaških nastopov. Scott se ne more pohvaliti s srečnim otroštvom, a je kljub temu imel srečo v nesreči, da je po težavnem začetku v najstniških letih pristal pri prijazni rejniški družini. Mladenič ljubi živali in želi postati poklicni veterinar, očesno vnetje pri enem izmed Liberacejevih štirinožnih prijateljev pa ja za oba dober izgovor, za ponovno snidenje na pianistovem razkošnem domu. Liberace in Thorson kmalu postaneta ljubimca in ne mine veliko, ko estradnik postavnega mladeniča povabi, naj se preseli k njemu. Za mladeničevo boljše počutje celo ustvari delovno mesto osebnega asistenta in golobčka nekaj časa živita v sreči in harmoniji. Toda leta so minevala in sčasoma se je nabralo veliko stvari, ki so počasi krhale njun odnos. Scottova odvisnost od mamil in Liberacejeva neustavljiva potreba po drugih mladih moških sta bila tista odločilna razloga, ki sta ju dokončno ločila.

Miloš Forman je eden redkih režiserjev, ki me je povsem kupil s svojimi biografskimi zgodbami (Amadeus, Ljudstvo proti Larryju Flyntu, Človek z lune), medtem ko se me večina novejših uveljavljenih biografskih zgodb (vključno s Spielbergovim Lincolnom) nekako ni preveč dotaknila. V kategorijo solidnih poskusov zagotovo sodi tudi Soderberghova najnovejša stvaritev, ki ji v resnici ne morem očitati veliko, čeprav po zadnjem kadru nisem imel tistega prijetnega občutka, da sem videl nekaj pomembnega, posebnega, unikatnega. Behind the Candelabra je v skladu z režiserjevim ugledom na pričakovano visokem tehničnem nivoju — suvereno režiran izdelek z visoko produkcijsko vrednostjo, ki odlično rekonstruira pretekli čas in prostor. Med zanimivejše vidike zgodbe uvrščam spoznanja o položaju istospolno usmerjenega posameznika v zabavni industriji (in družbi na splošno), ki je ves čas moral skrbno varovati privatnost in v očeh javnosti ohranjati imidž dostopnega heteroseksualnega samca. Liberace je bil eden izmed mnogih, ki je bi prisiljen lagati o svoji seksualnosti, če je želel ostati v igri in še naprej živeti na visoki nogi. Finančna kompenzacija za ohranjanje iluzije je enostavno bila previsoka, da bi jo estradnik tako preprosto zavrgel. Med najmočnejše adute filma brez dvoma sodita tudi vrhunski Michael Douglas in prepričljivi Matt Damon, ki se odlično spopadeta z vsemi izzivi, ki jih se seboj prineseta dve tako zahtevni vlogi. Omeniti velja še zelo zabaven nastop Roba Lowa (nisem verjel, da ga bom kdaj pohvalil) in skoraj neprepoznavnega Dana Aykroyda. Čeprav Damon svoje delo opravi dobro, menim, da je angažma 42-letni igralca za vlogo 18-letnega fanta zgrešena poteza. V tej izbiri se lepo zrcali skoraj patološka potreba sodobnega ameriškega filma, da v naslovne vloge tlači vedno ene in iste obraze. Moteče je, da Soderbergh ne pokaže pretiranega zanimanja za dejstvo, da je Scott Thorson na začetku razmerja z Liberacejem bil mladoleten in to je eden izmed motivov, kjer bi želel videti bolj  kritično režisersko držo. Domnevno zadnje Soderberghovo režisersko udejstvovanje je soliden biografski film, ki mu manjka nekaj globine, da bi se trajnejše vtisnil v spomin. (+3)    


Ocena:



Avtor Goodfella ob 19:08 2 komentarja: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2013, Biografija, Drama, Romantični
ponedeljek, 17. junij 2013
Smrt čoveka na Balkanu [Death of a Man in the Balkans] (2012)


Slovenski naslov: Ni naslova
Država: Srbija 
Leto: 2012
Žanri: Komedija, Drama
Dolžina: 80' ,  Imdb 
Režija: Miroslav Momčilović 
Scenarij: Miroslav Momčilović
Igrajo: Emir Hadžihafizbegović, Radoslav Milenković, Bojan Žirović, Nataša Ninković, Anita Mančić, Ljubomir Bandović

Uvodne minute filma pripadajo depresivnemu skladatelju, ki se pred spletno kamero, s solzah v očeh, poslavlja od življenja. S strelom v glavo konča svojo muko in tako omogoči nastanek filma Smrt človeka na Balkanu. Nikola Kojo že po 60-ih sekundah opravi svoje delo v filmu, toda hitro slovo enega najprepoznavnejših srbskih igralcev vseeno ni najbolj drzna poteza režiserja Miroslava Momčilovića (Sedam i po, Čekaj me, ja sigurno neću doći). Namreč, ta se odloči celotno zgodbo posneti z eno kamero, v realnem času in enem samem kadru. Ena popolnoma statična kamera, če izvzamemo nenameren udarec s komolcem, beleži sled dogodkov, potem ko v stanovanje pritečejo sosedje, ki so slišali strel. Prvi v stanovanje vstopi sosed Aca (Emir Hadžihafizbegović), malce kasneje pa se mu pridruži še sosed Vesko (Radoslav Milenković). Poklicali so rešilce in policijo in zdaj se spodobi, da v stanovanju počakajo na prihod službenih oseb, tem pa se nikamor ne mudi, saj jih pomirja spoznanje, da mrtvec ne bo nikamor odšel. Zato se na kraju tragedije ekspresno pojavi predstavnik pogrebnega podjetja. Vsi skupaj sedijo v pokojnikovi dnevni sobi, čakajo, in med tem ko se poskušajo spomniti  njegovega imena, debatirajo še o marsičem, ne vedoč, da dogajanje v sobi nemo beleži še vedno prižgana spletna kamera.    

Tretji film Miroslava Momčilovića si iz več razlogov zasluži iskreno pohvalo. Najprej zato, ker nam pokaže, da ob dobrem scenariju  in malce boljši spletni kameri prav vsak lahko posname svoj prvi film. Razume se, da je končna podoba Momčilovićevega izdelka rezultat različnih post-produkcijskih prejemov in profesionalnega zajema slike in zvoka, vendar je tukaj treba pohvaliti predvsem koncept, ki je posrečen križanec med found-footage  materialom in resničnostnim šovom. Projekt kot je ta v veliki meri počiva na Momčilovićevi scenaristični spretnosti, dobremu delu z igralci in kvalitetni interpretaciji le-teh. Analiza videnega razkriva malce groteskno idejo izkoriščanja mrtvega človeka za raziskavo značajev živih ljudi iz njegovega okolja, na kateri režiser zgradi svojo satirično črnohumorno pripoved. Mogoče nekaterim ne bo všeč, da Smrt človeka na Balkanu funkcionira skozi nizanje stereotipov, ki se zrcalijo v značajih glavnih protagonistov, vendar če kje, potem tukaj velja upoštevati stereotipnost resnice. Kot zanimiv moment bi izpostavil avtorjevo dekonstrukcijo mita o srčnem, dobrososedskem, gostoljubnem balkanskem človeku. Njegovi radovedni liki pod masko sočutja nosijo koristoljubje in egoizem, podobno preračunljivo nastopajo tudi uradniki, ko enkrat vstopijo v kader in tako postanejo del zgodbe. Tu zanimivo vlogo odigra snemalna naprava, ki direktno vpliva na obnašanje akterjev pred kamero, ko ti nenadoma dojamejo, da se dogajanje v sobi snema. Smrt človeka… me vsebinsko spominja na Masaker (Carnage, Roman Palanski, 2011), saj oba filma v eno samo zaprto lokacijo uspešno prenašata odmeve družbene realnosti in se istočasno spuščata v seciranje značajev sodelujočih. Ob dialogih, ki so prepojeni s sofisticiranim humorjem, sicer nisem doživljal nekontroliranih izbruhov smeha, temveč prijeten občutek zadovoljstva, v spremstvu drobnega nasmeha, ki je pogosto zaigral na mojih ustnicah. Pohvaliti velja celotno igralsko ekipo z odličnim Emirjem Hadžihafizbegovićem na čelu, ki odlično odgovori na zahteve, ki jih s seboj prinaša snemanje v enem kadru. (+3)

Ocena:



Avtor Goodfella ob 16:50 15 komentarjev: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2012, Drama, Komedija
nedelja, 16. junij 2013
Napovedi - Moebius



Kim Ki-Duk je po osebni krizi in skoraj triletnem premoru, ki se je leta 2011 končal z Arirangom, znova zelo aktiven. Njegov naslednji film v  teh dneh gre skozi finalno post-produkcijsko fazo, na spletu pa se je že pojavil prvi teaser. Zaenkrat o sami vsebini ni znano veliko, besede, ki se najpogosteje omenjajo v povezavi s filmom so: Ojdipov kompleks, incest in kastracija. Korejska agencija za klasifikacijo filmov je Moebiusu dodelila najbolj strogo oznako R in s tem praktično preprečila prikazovanje filma v korejskih kino dvoranah, saj film lahko predvajajo le v specializiranih dvoranah, ki jih v Južni Koreji nimajo. Podobna usoda je pred leti doletela korejsko uspešnico I Saw the Devil, ki je potem v Koreji prikazovana v posebni mehkejši različici, ki se je močno razlikovala od mednarodne verzije, ki smo jo videli v ostanku sveta. Kim Ki-Duk je medtem na korejsko cenzorsko agencijo naslovil pismo, s katerim poskuša odgovorne prepričati, naj spremenijo svojo odločitev. Eno glavnih vlog je odigral Cho Jae-Hyun, ki je s Kim Ki-Dukom že večkrat uspešno sodeloval (Crocodile, The Isle, Bad Guy). Film bo po vsej verjetnosti premierno prikazan na Beneškem filmskem festivalu.

Imdb
Žanr: Drama
Režija in scenarij: Kim Ki-Duk
Igrajo: Cho Jae-Hyun, Seo Young-Joo, Lee Eun-Woo

 

Avtor Goodfella ob 15:06 Ni komentarjev: 
Pošlji objavo po e-pošti
BlogThis!
Skupna raba v storitvi Twitter
Skupna raba v storitvi Facebook

Oznake: 2013, Filmske novosti
sobota, 15. junij 2013
Zaključna dela (2013)




Scenarij in režija: Boštjan Sovec
Igrajo: Damijan Sovec, Mirko Fras, Aljaž Marinič
Gornja Radgona, 2013

Čisto običajen dan bratov Štefanec med njunim opravljanjem zaključnih del …

Nekaj več o nastanku filma je Boštjan Sovec aka Cosmopapi povedal tukaj.




