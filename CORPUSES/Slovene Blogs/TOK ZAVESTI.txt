SREDA, AVGUST 14, 2013

Mir
 -


Če bi mi kdo rekel, da se bom selila v najhujši vročini v zadnjih petdesetih letih, bi ... Pa sva se. Zunaj je moralo biti približno enaintrideset stopinj, v stanovanju jih je bilo malenkost manj, točneje: sedemindvajset. Pisal se je petindvajseti julij. Najbolj fino je, ko se take velike stvari zgodijo čisto spontano. Nekaj neseš v stanovanje, se zasediš do večera in naenkrat ugotoviš, da bi pravzaprav lahko ostal do jutra. "Saj imava vse kar rabiva." "Imava, samo hrane ni." "Kako da ne, v hladilniku je malica za električarja." "Saj res!" Pa smo večerjali električarjevo malico, dobro je bilo. In ko se zjutraj zbudiš, ugotoviš, da si pravzaprav preseljen. Potem ene tri dni malo zmedeno hodiš gor in dol in se nasploh obnašaš, kot da si nekje na obisku. Večkrat na dan pozijaš skozi okno, pa v stene in strop, nato razvrstiš vse knjige in zalogo čajev,  čisto na koncu, ko že misliš, da si preselil in razvrstil čisto vse, ugotoviš, da pravzaprav nimaš ničesar za oblečt. Nato preseliš še oblačila. Tako je to.
Ponavadi v času, ko se dan preveša v večer, sedimo pri odprtem oknu in medtem, ko se spodaj v mestu počasi prižigajo luči, poslušamo Rachmaninova ali kaj podobnega. Medtem ko gledam obrise hišk z majhnimi okenci, v katerih sije rumena svetloba, ki tako zelo spominjajo na podobe iz otroških slikanic ali kakšne večerne magrittovske slike, razmišljam, da se svet zdi neverjetno, skoraj kičasto lep.



AVTOR VANJA OB 11:11 DOP. 6 KOMENTARJEV:  
ODZIVI: 	
ČETRTEK, JULIJ 25, 2013

Teror v smeteh
V živo si jo predstavljam, prijateljico: v temno modri poletni obleki z belim cvetličnim vzorcem, s perlami okoli vratu in z dvema kosoma torte v roki, stoji pred košem za smeti: "Tole bom vrgla stran." "Ne! Zakaj?" skoraj kriknem.  "Vsilili so mi  za s sabo, kljub temu, da sem prijazno odklonila. Ljudje so strašno trmasti in ne poslušajo kaj jim govoriš. Veš, da sem celo popoldne jedla in mi zdaj res ni do še enega kosa torte. Jutri je pa tudi ne bom pojedla, to vem. Uh, ta gospa strašno dobro peče. Bi ti pojedla?" "Ne bi, hvala." "No, vidiš, potem je edina rešitev, da jo vrževa proč." To rekoč, zabriše torto v smetnjak in nadaljuje: "Z leti se človek marsikaj nauči. Ko boš starejša, boš videla, da imam prav. Ne moreš pojesti vsega, kar ti ljudje vsilijo, sam moraš presoditi koliko in kaj. Ko sem na obisku, jem kar mi ponudijo. Se ne upiram, saj vem, da nima smisla, ampak doma pa lahko naredim kar hočem. Veš, jaz veliko reči takole vržem. Si rečem, da je manj škode, če zaženem v smeti, kot pa vase." Nič nisem rekla, ampak njenega početja takrat vsekakor nisem odobravala. Čeprav sem ji čisto po tihem  pritrdila. Še več, na nek način se mi je zdela celo pogumna.
Pri nas doma se hrane ni nikoli metalo stran. Tudi sama se držim tega načela. Nakupi toliko kot misliš, da boš pojedel (če gre za hitreje pokvarljivo hrano), skuhaj toliko kot boš pojedel, enako je s hrano, ki si jo naložiš na krožnik.
Zadnje čase se vse bolj pogosto dogaja, da na naša vrata pozvonijo "čudne reči". Sedem palačink, namazanih z marmelado, štirje veliki kosi štrudla, protfan buhtljev ali pa kar cela potica. "Boste že pojedli."  Gre za vnaprej izgubljen boj, tu ne pomaga nobena razlaga. Če se le da, hrano ponudimo naprej - prijateljem, sorodnikom, če so blizu ali če ravno pridejo na obisk. Ampak ja, situacija ni vedno idealna ... En član gospodinjstva (to nisem jaz), se je zadnjič že poslužil metode moje prijateljice: "Veš kaj, ona ima prav, to je edina rešitev" reče in odpre pokrov koša za smeti. Nič nisem rekla.

Prinašanje in siljenje s hrano vedno bolj doživljam kot neke vrste teror. Čeprav bi me ali pa me morda celo bo, marsikdo označil kot nehvaležno ali pa mi celo upal pridigati v smislu, češ  "boš že še videla ...". Verjetno bom res videla in slišala še marsikaj. Mi pa zato kljub vsemu ni treba požreti vsega, kar mi porinejo pod nos. Zbiram pogum ...



AVTOR VANJA OB 11:30 DOP. 8 KOMENTARJEV:  
ODZIVI: 	
ČETRTEK, JULIJ 04, 2013

Sladkorna sipa
- 


Ne vem kdaj sem nazadnje kupila zavitek belega sladkorja. Sladkor pri nas uporabljamo le pri peki, pa še to rjavega in ponavadi v manjših količinah kot je navedeno v receptih. Tudi ko pridejo obiski in jim ponudimo kavo ali čaj, na sladkor ponavadi pozabim. V tem smislu res nisem preveč dobra gostiteljica.
Tole zgoraj je bil del današnjega zajtrka. Borovnice so ena redkih reči, ki se je ne lotim, ne da bi jih prej posula z belim sladkorjem. Se že najde kje kakšen zavitek belega kristalnega cukra, tistega, ki ga v lokalih postrežejo h kavi in ga včasih zbašem v torbico. 
Moja nona, ki jih ima že krepko čez 90, trdi, da se ima za to, da je med vojno preživela tifus, zahvaliti predvsem sladkorju. Glede na njeno bujno domišljijo in moje slabe izkušnje z verodostojnostjo nekaterih od njenih trditev sicer ne trdim, da je tole, kar bom napisala res, zato me prosim jemljite malo z rezervo, ampak kljub vsemu ... Nona trdi, da so jo že odpisali in prekrili z rjuho čez obraz, potem pa so le ugotovili, da "truplo" še malo miga. Ne spomnim se več s čim je pripovedovala, da so jo hranili, so pa menda rekli njenemu sorodniku, ki jo je obiskoval, naj ji, če le lahko, prinese kaj sladkega. Pa ji je nosil domače piškote, ki jih je spekla njegova žena. Pravi, da je takoj po tem, ko se je vidno popravila, sklenila, da bo, takoj ko bo mogoče, kupila žakelj sladkorja. In ga menda tudi je. Pri njej seveda ne gre brez cukra v čaju, čaj je tako presladkan, da  žlica skoraj stoji v njem. Če je v njeni zgodbi kanček resnice, potem se imam posledično tudi jaz za dejstvo, da obstajam, med drugim zahvaliti tudi cukru?
Zadnje čase sadje večinoma jem večinoma samostojno, me pa na momente zamika, da bi ga predelala v kakšno sladico. Borovnice gredo sicer odlično v vse sorte jedi - od palačink, pit, tort, sladoleda, do preliva za panna cotto. Danes jih bom spasirala in prelila čez jogurtovo strjenko z agar agar. Kako jih pa vi konzumirate?
AVTOR VANJA OB 11:27 DOP. 3 KOMENTARJI:  
ODZIVI: 	
TOREK, JULIJ 02, 2013

Stol z Miklošičeve
- 


Do vnašanja starih kosov pohištva v sodobne ambiente imam načeloma rahle zadržke. Kakorkoli, pred časom sem eno obdobje živela v stanovanju, ki je bilo v tem smislu precej kaotično urejeno. Ker sem se tam  zelo dobro počutila, sem se posledično tudi delno ozdravila  zadržanosti do vnašanja starih kosov.  Delno bi morala zapisati z mastnim tiskom. Roko na srce, malo zategnjenosti ne škodi, preveč pa.
Tale stol, grdo "abšlesan", z eno razmajano nogo, je bil na mrzlo nedeljsko jutro najden na pločniku blizu  zgoraj omenjenega stanovanja. Sanjalo se nama ni, kam naj ga dava in kaj naj z njim počneva, a povsem jasno je bilo, da tam kjer je bil, ne more ostati. Vzela sva ga s seboj, a sem ga potem ob selitvi  pustila v stanovanju. Preveč reči sem morala preseliti, stol me takrat ni zanimal. Nato ga je pot vodila v mizarsko delavnico nekam na Gorenjsko, kjer so mu pozdravili nogo. "Ga hočeš nazaj," je vprašala prijateljica. "Ne vem kam naj ga dam. Kar imej ga, lahko ga poslikaš." Pa ga ni, saj se ji je zdelo, da bi bilo škoda prekriti ornament na sedalu. Čez nekaj mesecev so se stvari spremenile in izkazalo se je, da bi  stol lahko dobil prostor poleg svojih štirih sorodnikov, ki sem jih medtem dobesedno nalovila naokrog (no, za enega od njih se je bilo treba skoraj stepsti), pa sem jo pobarala kaj je s stolom. "Pridi ga iskat!" se je glasil odgovor.
Nesrečni stol, ki ga ni nihče maral, je bil bolj kot ne izhod v sili, eden od šestih, s katerim še vedno nismo vedeli kaj narediti. Bil je lisast, neenakomerno lakiran, lak je na mestih že pobelil, sedalna ploskev je bila polna madežev, ornament pa le bleda senca samega sebe. "Grd je, nimaš kaj početi s tem, kar prebarvajva ga," sem predlagala. Na srečo je bil predlog spregledan. Neverjetno, ko je bil stol obrušen z brusnim papirjem, je kar zasijal. Ornament je pobelil (očitno je kislina, s katero so ga jedkali, zelo dobro opravila svoje delo) in  izstopil v prvi plan. Stol je nato dobil tanek nanos laka, zdaj pa čaka na finalnega. Prav žal mi je, da ga nisem fotografirala prej, ko je izgledal kot kup nesreče  in je kazalo, da iz njega nič ne bo. Pravi feniks iz pepela! Strašno nobel, kajne?
AVTOR VANJA OB 12:14 DOP. 6 KOMENTARJEV:  
ODZIVI: 	
ČETRTEK, JUNIJ 27, 2013

Vmesni čas
Večino časa bi se lahko počutila kot kraljica, ampak se ne. Ko ti vse k riti prinesejo in potem tudi vse odnesejo. Ni tako enostavno biti nemočen. Ko si cel dan v pižami ali nečem podobnem. Ko te skoz sprašujejo kaj bi jedla. Pa moram količino hrane zminimizirati, da se zavoljo počivanja ne razlezem kot palalalačinka. Ko dajem pisna navodila in težim ljudem po telefonu, da nečesa niso dobro naredili. Tega sicer ne bi smela početi, ker se ne smem vznemirjati, ampak po drugi strani se splača. Kajti kdor premore vsaj malo zdrave pameti, noče imeti opravka z zoprno babo, ki tuli v telefon: "Vsakič ko bom zagledala to napako, se bom spomnila na vas in na vaše podjetje!" zato raje vse naredi še enkrat, tako kot je treba.  Ko imam že dober teden nalakirane nohte (prvič po tem, ko smo lani jeseni začeli obnavljati stanovanje), pa se lak ni še prav nič okrušil. Ko mi moji veselo pošiljajo fotografije solate, ki dela glavice in raznega šavja z vrta, kateremu ne vedo imena, pa potem povem kaj je kaj. Ja, ranunkule rastejo. Cinije tudi. Še vedno se hvalim, da je tisto na sliki "moja solata" in "moja blitva", čeprav se le še medlo spomnim, da imamo vrt. 
In tole vreme me prav nič ne moti. Egoizem se je naselil vame in malo malodušja: če že jaz nimam poletja, naj ga nimajo tudi ostali.

Ni lahko biti jaz. Ugotavljam, da zdravje človeka čisto preveč pomehkuži.

AVTOR VANJA OB 9:15 POP. 6 KOMENTARJEV:  
ODZIVI: 	
SREDA, JUNIJ 12, 2013

NNNP

"Še enkrat bom vprašala, je med vami kdo, ki ga tišči v prsih?" sprašuje mlada zdravnica polno čakalnico nestrpnih pacientov, medtem ko sama ravno stopam skozi vhodna vrata.
"Jaz." odgovorim.
"Stopite naprej."



Zrecitiram štorijo o izpuljenem zobu in prsni bolečini, ki se je pojavila prejšnji večer. Takoj zatem ležim na postelji, sestra priklopi ekg ... "Sestra poglejte. Poglejte, saj tole je mlada ženska ... Dajmo, naredimo še enkrat ..." Medtem gre zdravnica v čakalnico, odkoder slišim: "Ne gospa, niste na vrsti. Imamo nujni primer, moram iti z gospo na urgenco, ona lahko umre, če ne grem z njo, vi pa ne boste umrli od tega ker vas je uščipnilo v hrbtu!" "No, zdaj so pa še nekoga dobili" si mislim "zdaj bomo pa čakali". Seveda mi na kraj pameti ni padlo, da bi bila ta gospa, ki bi potencialno lahko umrla, ravno jaz. Neeee. Enako je razmišljal A, ki me je malo prej pospremil v čakalnico. "Gospod, stopite noter. Poglejte, gospa mora na urgenco, morda ni nič, ampak jaz moram posumiti na najhujše. Zdaj bomo šli na urgenco, vi ne smete z nami, peljite se za nami, lepo počasi" nadaljuje, medtem ko mi v roko baše kanal. "Mi bomo šli z lučkami" doda. "Super" odgovorim, "Super za vse vas, razen zame" se pošali reševalec. Tresla sem se kot da je temperatura padla na minus dvajset. Pa smo šli. Z lučkami, kakopak. "Ste videli, celo čakalnico ljudi sem poslala domov, zaradi vas" je v smehu rekla prijazna zdravnica.

Vse skupaj je izgledalo kot en hiter film, ki se seveda, še vedno ne dogaja meni. Čeprav je bilo jasno, kdo je tista gospa, ki se pelje v tulečem reševalnem vozilu in morda lahko celo umre. "Pri 37. pa res še ne bi umrla, no! Sploh pa ne zdaj, ko se moram ravno preseliti v sveže prenovljeno stanovanje." Urgenca, takoj v ambulanto, ekg, ultrazvok, slikanje srca in pljuč. Soba za opazovanje. Pravzaprav štiriindvajset ur sobe za opazovanje, ker na oddelku nimajo prostora.  Soba brez oken, nagnetene zasilne postelje, zoprni neučakani bolniki, prijazno osebje. "Gospa kakšen imate pa kaj sladkor?" "Ja ne vem, odvisno od tega kaj požrem" pove gospa. "Kaj se pa gredo, tu čakam že štiri ure, pa še vedno nič!" se usaja priletni gospod. "Ješprenj!" sikne neka druga gospa in jezno podvezne pokrovko nazaj na krožnik. Verjetno je mislila, da bo za večerjo svinjska krača. "Že dolgo se nisem tako dobro najedel" pove umirjen gospod na klopi in nadaljuje "Včasih imam komaj za kruh in mleko." Ostali se naredijo kot da ne slišijo. "Pička materina!" sikne gospa (tista, ki ne mara ješprenja) ponoči, ko ji pomagajo s postelje, da bo šla na vece. Že celo življenje poslušam zgodbe o nadutem osebju in ubogih bolnikih. Vam povem, vsaj eno tretjino bolnikov bi bilo treba, še preden se uležejo na posteljo, pošteno oklofutati. Toliko slabe volje in predrznosti na kupu nisem slišala že lep čas. Kot tudi to, iz dneva v dan ponavljajočo se "mantro", kako so nam vse pokradli in tovrstne "začimbe". Ne vem in pojma nimam kakšno je stanje v zdravstvu, predstavljam si, da je porazno, a bolnišnično osebje se trudi kolikor se more, pacienti ne občutijo prav nobenega  pomanjkanja. Večkrat sem imela priložnost slišati osebje, ko se drug drugemu pritožujejo, češ, da imajo "bolnišnico Franjo", ampak kot pravim, občutek je drugačen. Pravi čarovniki so.

Še posebej zdravniki in sestre ter medicinski tehniki na oddelku intenzivne nege, kjer sem imela priložnost bivati dva dneva in pol. Tisto pa je nadčloveško delo, ki ga vsi po vrsti opravljajo z dobro voljo in nasmehom, sem ter tja se celo pošalijo. Hecno, tistim, ki smo/ so zunaj, se ob omembi besede bolnišnica naježijo lasje. Ko pa  se enkrat znajdeš na drugi strani, te pa dejstvo, da si tam, neverjetno pomirja. Vsaj mene je. In vse tiste preiskave, ko ti s katetri šarijo po životu, ki so jih bolnišnični povratniki vedno z velikim veseljem opisovali kot nekaj najbolj grozljivega na svetu, niso prav noben bavbav. Koronarografija? Ne bi rekla, da bi si zadevo ravno želela ponoviti, je pa velika vijolično-modro-rumena proga v dimljah edina neprijetnost, ki spremlja to preiskavo. Tam, na koronarografiji so šele šaljivi. Tako te zamotijo, da še veš ne kdaj je konec "zabave", edinole ko odmaknejo screen, si presenečen, ko je vse skupaj malo oškropljeno s krvjo. V glavnem ... kar močan želodec dobi človek v bolnici. Tu mislim predvsem na kombinacijo fekalije-obroki. Ali pa je bil moj želodec že od nekdaj močan, pa nisem vedela? Ampak mislim, da ne. 



Skratka, diagnoza: perikarditis. Ne vedo, če je od zoba. Lahko da je, lahko pa tudi da ni. Pazite na svoje zobe! Ker zobje so hudič. Te zgodbe je, upam da, za nekaj časa konec. Saj je bilo zanimivo, da ne rečem na momente celo adrenalinsko, ampak imejte vi svojo bolnico, mene pa pustite pri miru. Bom pridna in tri mesece počivala. Dopust. Bolniška. Počitek. Bralni maraton. Pa veliko obiskov.

Zdaj vem, kdo so moji pravi prijatelji. In moja družina je zlata. Saj ne, da bi bila slednjega ne vedela že prej.

P.S. Samo tablete imam pa prav stajliš, a ne?



AVTOR VANJA OB 8:18 DOP. 14 KOMENTARJEV:  
ODZIVI: 	
SOBOTA, JUNIJ 01, 2013

Nočni zvoki
V zadnjem letu živim precej urejeno nočno življenje. S tem mislim na bioritem, ki sem ga namenoma spremenila, prilagodila. Na začetku je bilo precej težko, a po pol leta vztrajnosti mi je uspelo. Se pravi, dobrega pol leta je že, odkar imam urejeno nočno življenje. 
Če si sam, hodiš spat in vstajaš kadar se ti zljubi, sredi noči poslušaš glasbo in plešeš, kuhaš špagete, počneš kreativne reči in take sorte stvari. Ko si v paru, ti še na misel ne pride, da bi leganje in vstajanje v posteljo in iz nje ter jutranji obred pitja čaja, postalo samotno opravilo. Kakor tudi ne prehranjevanje. Ampak pustimo to. Spat hodim približno štiri ure prej kot včasih in posledično tudi vstajam štiri ure prej. Kar je sila praktično, saj potem lahko človek zgodaj zjutraj opravi vse polno koristnih reči. Kdor me pozna, ni verjel, da je kaj takega mogoče. Nekateri še zdaj ne verjamejo. Da se lahko nočna ptica tako zelo spreobrne? Pa saj včasih se še meni čudno zdi, da je kaj takega mogoče.
Včerajšnji spanec mi je skratil čaj, današenjega prekomerno spanje tekom dneva. Razbolen gobček je zahteval lekadol in počitek, pa je šlo popoldne, noč se je pa podaljšala.
Stari časi so mimo, nočna kreativnost je izpuhtela, želja po spancu čaka zehanja. Pozabila sem že na čase nočnih zvokov. Škrebljanje dežja, zvok alarma v avtu spodaj, dvigalo se zdi, da ponoči spušča še hrupnejše zvoke, sosed zgoraj je prestavil mizo (najbrž se že pripravlja, da bo zjutraj zrezke potolkel), nekdo se je pozno vrnil domov. Rešilec. Škrebljanje dežja. Vsaka hiša ima svoje glasove. Zaželim si čivkanja ptic in jutranjega zvonenja v bližnjem zvoniku. In nikogar "nad glavo". Pa ne le ponoči, temveč tudi ob sobotah dopoldne, ko se tolčejo zrezki. Nočem vedeti kaj bodo imeli sosedje za kosilo. Hecno, človeka nisi še nikoli videl in ga verjetno tudi nikoli  ne boš, a vendarle veš, da soboto za soboto za kosilo hlastno natepava zrezke. Lahko noč!
AVTOR VANJA OB 1:02 DOP. 1 KOMENTAR:  
ODZIVI: 	
PETEK, MAJ 31, 2013

Bolečina
Na današnji delavnici izdelovanja cvetlic iz odpadnega blaga nas je gostiteljica postregla s čajem iz listov koke, ki ga je ena od tečajnic prinesla s potovanja. Nič posebnega ni bil po okusu ta čaj, posebna je edinole posledica pitja- to, da sedaj, budna kot sova, sedim za računalnikom. Današnji dan je bil prav poseben, edini v obdobju enega tedna, ko se mi popoldan ni bilo treba "podpreti" s protibolečinsko tableto. No ja, sem se pa zato s koko.

Vse je enkrat prvič. Prvo puljenje zoba. Prva komplikacija (imam pa res srečo). Prva škatla Brufena. Prvo mesto v kategoriji bolečina - najmočnejše kar sem jih kdajkoli okusila. Prvi obisk stomatološke klinike. Zdaj končno vem kaj je tista grda zgradba nasproti cerkve sv. Petra, kjer so me, po enem tednu sobivanja s trmoglavo zobno korenino, ki se prejšnjo sredo nikakor ni hotela vdati pod prijemom klešč, z enim samim potegom rezila v dlesen, odrešili peklenskih muk. Obisk grde stavbe s še gršo notranjostjo, v kateri se je čas ustavil pred približno štiridesetimi leti, je bil dogodek, do katerega sem, z velikim veseljem, ure odštevala debela dva dneva. Pa se vrnimo k grdi stavbi, ki se ji reče stomatološka klinika. Naše zdravstvo ima zanimivo sposobnost, da človeka poniža na prav poseben način: čakalnica z oguljenimi stoli, v katero vodijo vrata s šipo, ki je na nekaj mestih strta, na površino šipe je nalepljena nalepka, ki je na določenih mestih ni več, pa nemarno nalepljena obvestila na stenah ... Ordinacija? Mala sobica z dvema zobozdravniškima stoloma, v kateri se tare osebja. Ti zevajoč ležiš na enem stolu, na tvoji desni leži druga, prav tako zevajoča oseba. Menda imajo tudi dvorano, v kateri so stoli postavljeni v več vrstah. Nočem vedeti kako izgleda, tole je bilo čisto dovolj.
Verjetno boste rekli, da greš lahko, če ti kaj ni všeč, tudi v kakšno privat zobno ambulanto/kliniko, kjer plačaš in za svoje plačilo dobiš dostojen interier, pomirjujočo glasbo v čakalnici,  lepe besede, visoko strokovnost in temu primeren visok račun. Radosti ene izmed tovrstnih privatnih ustanov sem, po priporočilu, izkusila lansko leto, ko mi je takrat izbrana zobozdravnica, brez da bi me predhodno napotila na slikanje, zdravila točno ta nesrečni zob in ga kasneje z besedami: "Nisem ga mogla dobro očistiti, ničesar ne garantiram." tudi zaprla. Res lepo in prijazno, da ti to povedo ko je zob že lepo zapolnjen s cementom, ko si brez možnosti, da bi se sam odločil ali boš v zdravljen zob investiral tistih 490€ ali pač ne.Treba ji je bilo to povedati, mar bi bila tiho. Kasneje sem poklicala tja in prosila naj mojo kartoteko pošljejo na novo izbranemu zobozdravniku. Niti niso vprašali zakaj.
Skratka, ko je tvoj teden skrčen na območje bolečine, imaš precej časa za razmislek. In o čem razmišljaš? Najprej o tehničnih detajlih pritrditve viseče police razpona 160cm, brez sredinske podpore. Po določenem času pa le še o bolečini, bolečini, bolečini in občasno, kadar ta malo pojenja, o  življenju. Ampak največ časa seveda razmišljaš o bolečini. Boriš se z njo, jo poskušaš prelisičiti, se celo spoprijateljiti z njo, a ne gre. Vizualiziraš kanal od koder prihaja in center v možganih, s katerim je povezana. Razmišljaš kaj neki bi se zgodilo, če bi si dal tisti del možgan amputirati. Brez bolečine spet ne bi šlo, saj je ta znak, da je nekaj narobe - je opozorilo, da se v telesu nekaj dogaja. Nato razmišljaš o tem, zakaj hudiča te boli zgornja šestica, če pa so ti vendar izdrli spodnjo. Pa zakaj neki te boli cel spodnji in zgornji del čeljusti in za povrh še cela polovica glave? Čisto nazadnje te doleti zanimivo spoznanje in bolečine v glavi povežeš z vsemi, po tri dneve trajajočimi glavoboli v preteklih letih.
Seveda vse skupaj ni bilo tako zelo črno. Vmes se je vendar tudi kaj malega dogajalo, montaža prvega dela kuhinje, recimo. En dan smo se odpeljali v Emo Celje in se dobro založili z emajliranimi piskri, piskrčki, pekači in posodicami. Žalostna je Emova zgodba, njihovi piskri so tisti, ki mi v spomin prikličejo vonj po šmornu v  kuhinji babice in dedija, tete in strica na Igu, kosil pri noni, pa vonja prežganega cukra v pikasti šalčki kadar sem bila bolna. Ker smo pri nas nostalgiki, bomo kuhali v emajliranih piskrih, vodo za čaj bomo vreli v emajliranem čajniku, čtivo v wc-ju pa hranili v beli emajlirani kahli z modrim robom. Ahja ...

AVTOR VANJA OB 1:03 DOP. 4 KOMENTARJI:  
ODZIVI: 	
PONEDELJEK, APRIL 22, 2013

Kam pa kam?
- 


Na kofe!



AVTOR VANJA OB 7:24 DOP. NI KOMENTARJEV:  
ODZIVI: 	
ČETRTEK, APRIL 18, 2013

Vse po starem
"Vse po starem" odgovoriš. Tisti, ki je postavil vprašanje, ponavadi pričakuje, da bo izvedel kaj novega, mene pa, za marsikoga dolgočasen, odgovor "vse po starem" kar pomirja. In zdi se, da bo po napornem zimskem rovarjenju končno nastopil čas, ko bom, vsaj upam, da, nekaj časa na tovrstna vprašanja odgovarjala s tem stavkom. Stvari se namreč počasi postavljajo na svoje mesto.



Male zmage se nizajo druga za drugo in skoraj vsaka izmed njih je opomin na to, kako ne gre podlegati mnenju konfekcijske večine. Da tudi trma, če je le na mestu, lahko prinese dobre rezultate. Včeraj sem recimo ostrmela nad polakiranim parketom v stanovanju. Da ne bo nič iz tega, so rekli mojstri,  naj ga vržemo stran, češ, da bi prelaganje stalo več kot nabava in polaganje novega, gotovega. Gotovega parketa nočemo, poleg tega me taka nepotrebna potrata vsakič znova rahlo ujezi. Vedno in za vsako ceno staro (sicer še vedno uporabno) nadomestiti z novim je mantra, ki jo ponavljajo trgovci, od njih pa se jo nalezejo/nalezemo kupci. Šestdeset let star hrastov les, ki je bil varno skrit pod linolejem, naj vržemo proč? Zakaj? Predloga seveda nismo upoštevali. Parket smo odpulili, očistili in položili nazaj. Včeraj sem dobila potrditev, da smo naredili prav.
Ena izmed reči, ki ji v teh sončnih popoldnevih posvetim večino časa, je urejanje male zaplate vrta. Pa niti ne vem, če je vrt to, kar me tako zelo navdušuje, tovrstno veselje me bo verjetno preplavilo kasneje, ko bo kaj zraslo, niti odstranjevanje kamenja, kaj šele puljenje plevela. Dejstvo je, da sva naletela na družbo med seboj zelo različnih ljudi, ki pa jim je skupen isti cilj. Vrt je nevtralno ozemlje, kot  majhen  izoliran del zunanjega sveta, na katerem smo vsi enaki in tako je tudi vzdušje. Nekako tako so bili  spontani ljudje in medosebni odnosti v prejšnjih časih, se mi zdi, potem pa je to kar naenkrat postalo nekaj, kar zdaj tako zelo pogrešamo.  Novinca kot sva, sva bila deležna "nadzora" in nasvetov o gnojenju, dobila sva gomolje zgodnjega krompirja ter seme okre, starejša soseda na desni je izrazila dobre želje v zvezi z vrtnarjenejm in dobrim pridelkom. Soseda na levi sta ponudila pivo in podarila seme ognjiča, tudi onadva se vrtnarjenja lotevata prvič, torej se ukvarjamo s podobnimi vprašanji. Ona o vrtnarjenju ve malo več, on je bolj mestni človek, pa jo sprašuje o tem kaj se "flanca" in kaj seje. Mak je menda ena redkih rastlin, ki se lahko le seje, flanca pa ne. Sadi, bi bila prava beseda, ampak meni je beseda "flanca" všeč. Skupaj modrujemo o sajenju v vrstah, pa o semenih na trakcu, o prenašanju grabelj in motike skozi mesto - na tem mestu se je porodilo vprašanje o tem ali bi skozi mesto raje nesli vrtno orodje ali golf palice, sama bi raje prvo kot drugo. Skratka, čas mine kot bi trenil, sploh ne opaziš žulja na roki in velikih kupov napuljenega plevela, med drugim tudi nadležnega osata, ki ima korenine dolge skoraj do pekla. Če gre res za njivski osat,  bo treba, kot smo prebrali, za izkoreninjenje biti veliko bitko. Dvajset let naj bi kalila semena, ki ostanejo v tleh. Ne pričakujem velikega pridelka letos, naj bo to za uvod, za učenje, na napakah se učimo. Upam, da jih bo čim manj.
AVTOR VANJA OB 6:44 DOP. 5 KOMENTARJEV:  
ODZIVI: 	
ČETRTEK, APRIL 11, 2013

Vse najboljše za me!
- 


Predvčerajšnjim sem ugotovila, da sem stara. Da me je čas povozil. Gledala sem Phillipsovo reklamo, ki je prikazovala žensko, ki priplava po zraku, nato pa prime za fen, vsaj mislila sem bila tako. Ampak glej ga zlomka, iz tistega "fena" je, namesto toplega zraka, posvetila rdeča lučka, ženska pa si je "fen" nastavila na podpazduho. Nastopil je tisti strašljivi moment, ko se počutiš kot stara teta iz brunarice v divjini, ki pojma nima o takšnih čudnih novotarijah kot je "fen" za podpazduho in ostale poraščene dele telesa. Khm ... 

Današnji rojstni dan me je pričakal z najbolj posrečenimi darili do sedaj: mojemu kolesu, pred kratkim kupljenem na Bolhi, je A podaril nova plašča, zračnici in zvonec - že takoj jutri ga grem preizkusiti na ljubljanske ulice, mama mi je obljubila deset domačih jajc, oče pa je položil parket v hodniku. Babi bo pripravila vrečo motovilca iz vrta,  tašča pa je ugotovila, da sem med prenovo uspela naluknjati nekaj parov nogavic, od nje sem torej dobila troje novih črnih nogavic. Kaj več si človek sploh še lahko želi?! Nov fen naprimer? Ne hvala! ;)
AVTOR VANJA OB 10:04 POP. 8 KOMENTARJEV:  
ODZIVI: 	
TOREK, APRIL 09, 2013

Sanjanja



Ponoči se godijo čudne stvari. Verjetno poznate občutek, ko sanjate, pa se potem v polsnu zaveste, da so to le sanje, a jih vseeno želite dosanjati naprej? Zadnje čase se mi veliko sanja o mačkah. Za nameček so se pred nekaj dnevi mačkam pridružile še koze. Velika čreda koz je meketala v eni od sob. Ko si odprl vrata, so skušale pobegniti na plano, ko si jih zaprl, ni bilo o nadležnih kozah nobegega sledu več. Popoln kaos!
Ampak te preklemane mačke, ki se nikakor nočejo spraviti iz sanj, so me začele zanimati. Čeprav nisem "sanjevraževerna", sem preverila razlage "sanjelogov". V glavnem ... nič dobrega naj ne bi pomenile mačke v sanjah. Da se na prijatelje ne morem  zanesti, že ne bo držalo, to vem. Če besedo prijatelj dovolj točno definiraš, skoraj ne moreš biti razočaran. Glavni pogoj, preden se lotite  preštevanja pravih prijateljev je, da so prsti ene roke pri tem opravilu čisto dovolj. Izjemoma, ampak res zelo izjemoma, lahko uporabite še kakšnega od prstov na ta drugi roki, ampak kljub vsemu svetujem, da glede tega raje dvakrat premislite. Če upoštevate tovrsten princip preštevanja, boste kasneje manj razočarani. Varneje je imeti več znancev kot prijateljev, za kakšnega znanca manj se pa res ne gre kaj prida sekirati, kajne? Hudo je, ko se prijatelj spremeni v znanca, še huje pa, ko se iz prijatelja nenadoma spremeni v neznanca. Moje dlani ostajajo odprte, roke razprte, en prst imam za vsak slučaj na rezervi. Mogoče se vrneš ...
No ja, v sanjah se je, ravno včeraj, pojavila tudi bela mačka. Kar je menda v redu. Bela mačka naj bi simbolizirala ljubezen. Meni mačka simbolizira dom. Psi se bolj kot na dom navežejo na človeka, pri mačkah je drugače. Mačka se naveže na dom, na prostor. Znani so primeri, ko je mačka ob selitvi lastnika zavračala hrano in zbolela. Za ljudi jim je bolj malo mar, mi smo njihovi veliki sužnji, ki smo jim (v glavnem) vedno na razpolago: čistimo jim weceje, kupujemo najboljšo hrano in priboljške, jih krtačimo, strižemo kremplje, jih crkljamo kadar se oni tako odločijo, ponoči se naše noge hočeš nočeš spremenijo v njihovo blazino. Mačke se ne da prelisičiti, če ti mačkonka zameri, se lahko postaviš na trepalnice, pa se ne bo prav nič omehčala.
Sumim, da bo naša mačka po vrnitvi iz nekajmesečnega prebivanja pri moji babici uveljavljala pravico do gledanja televizije. Točneje, do ogleda oddaje Svet na Kanalu A, vseh poročil, Tednika, Preverjeno in podobnih oddaj, ki jih gledata skupaj z babi. "Veš, zdaj boš morala tudi ti kupiti televizijo, jaz sem namreč mačko socializirala." je rekla babi. Mačka se, ko je čas za to, usede na kavč, gleda od daljinca nazaj do babi in gibe z glavo ponavlja toliko časa, da služabnica prižge televizor. Potem sedi strumno vzravnano in budno spremlja dogajanje, medtem ko recimo babi v jedilnici pije kavo. Da ne omenjam, da so bolj kot novice zanimive reklame. Ob reklamah je potrebno steči do omare na kateri stoji nesrečna zoprna škatla, skočiti na polico in čisto od blizu buljiti v ekran. Babi tega ne dovoli. Potem sta do jutra skregani. 
No ja, teve je bil sicer v planu, a izključno za namen gledanje filmov. Menda obstajajo screen saverji za mačke, ribe recimo, akvarij. Po mojem je to ena izmed stvari, ki si jo bomo omislili. Norost? Najbrž že, a za razliko od ostalih norosti je ta popolnoma neškodljiva.

Danes zjutraj sem, malo preden sem odprla uč, sanjala, da je sobota. Ob spoznanju, da je le  torek, sem bila čisto nesrečna, saj je to pomenilo, da bo za zajtrk le čaj, ne pa tudi smoothie in omleta, ki ju A. pripravi ob sobotah in nedeljah zjutraj. Morda je tudi v meni malo mačje krvi ...

Ste opazili, da nisem napisala ničesar o vremenu! Pa o razdrapenem starem parketu, o zatiranju škodljivcev v starem pohištvu, o parketnih letvah, ki jih v Bauhausu še vedno niso dobili, o bolečem zobu, obisku pri dermatologu in o Fashion weeku. O nekaterih rečeh res ni vredno izgubljati besed. Hura zame!

P.S. Ker letos pomladi ni, je slika lanska.
AVTOR VANJA OB 7:05 DOP. 4 KOMENTARJI:  
ODZIVI: 	
NEDELJA, MAREC 24, 2013

Bela nedela
Nedeljska jutra so prav posebna, po polžje počasi se ponavadi razvlečejo tja do poldneva. Ker sem včeraj zvečer, po napornem odstranjevanju preklemanega starega toplega poda v kuhinji zaspala, še preden bi utegnila prešteti do tri, mislim, da je moralo biti okoli desete, se mi je uspelo zjutraj  precej zgodaj izstreliti iz postelje. 
Le nekaj minut zatem me je v kuhinji, prislonjen na skodelico kave, pričakal in razveselil gospod Bowie. Otipljiv medij v rokah je, predvsem ko gre za Bowieja in podobne kalibre, nekaj čisto drugega kot, če glasbo kupiš v pretočni obliki. Ta stari, skoraj že pozabljeni občutek, ko novo ploščo primeš v roke, obrneš okrog, odstraniš folijo, odpreš, pregledaš vsebino ... Pa kaj potem, če glasbo nekaj ur zatem pretočiš v računalnik in hip zatem še na iPod, to je pri celi stvari res čisto nepomemben in zanemarljiv podatek.



Skratka ... če vstanete dovolj zgodaj, lahko do kosila opravite vse polno pomembnih reči, kot je naprimer  peka torte, sobno kolesarjenje, pa obisk bolšjaka na Viču in Bregu. No, preprodajalci rabljene robe na Viču so se danes očitno ustrašili zime, zato smo ostali brez kljuke za balkonska vrata. Tudi stojnice na Bregu so med pršenjem snega kazale precej klavrno podobo. Opazila sem, da se je splošni trend ponarejanja na vseh področjih zavlekel tudi na police bolšjaka, na mizah je bilo namreč mogoče opaziti izjemno veliko število evropskih "starin" kitajskega porekla. Nič fajn.

Torta, ki sem jo spekla za prijateljičino okroglo, v bistvu niti ni bila prava torta, temveč bolj pita. En tak zelo "en-dva-tri" recept, kjer sestavine zmešaš brez ločevanja beljakov in rumenjakov, na testo naložiš sadje in vse skupaj potreseš z mandlji. Ni, da bi človek kaj zelo pospešeno čaral v nedeljo ob osmih zjutraj. Ponoči se mi je sanjalo, da sem jedla nekaj, kar je bilo na debelo pomazano z nutello. Hecno, nutelle skoraj ne jem. Mislim no, saj jo jem, a si je nikoli ne zaželim. Pravzaprav sem se na nutellske sanje spomnila šele dve uri po tistem ko sem vstala, potem ko sem že opravila jutranje obveznosti tipa "speči torto" in že veselo gonila sobno kolo.



 Na nutellske sanje sem se vnovič spomnila popoldne, na praznovanju rojstnega dne, medtem ko sem k ustom nosila kos torte številka 3, ki je bil na debelo namazan s čokoladno kremo. Ta sicer ni bila nutella, je bila pa kljub vsemu zelo dobra. Na zelo poseben rojstni dan je bilo dovoljeno vnašati le darila v obliki hrane. In ker je bilo gostov veliko, prihajali so tekom celega dne, je bil ob šestih zvečer kup hrane na  kuhinjsem pultu temu primerno visok, bil je skoraj ekvivalenten višini kuhinjskega pulta. Ne spomnim se, kdaj sem nazadnje videla toliko različne hrane na kupu. Prijetno, spontano ozračje,  stanovanje polno zanimivih ljudi in različnih zgodb. Slavljenka je vsakega izmed nas obdarila s še svežim izvodom svojih, v knjigi izdanih kolumen. Že zdaj vem, da bom knjigo v hipu požrla.
Jutri grem na predstavitev prve knjige, ki jo je izdala prijateljica Malči. Sama zase v hecu pravi, da je gospodinja, a je veliko več kot to. Malči zelo dobro piše, zato, pa tudi zato, ker je Malči moja zelo dobra prijateljica, se njene knjige še posebej veselim.
- 


AVTOR VANJA OB 9:39 DOP. 4 KOMENTARJI:  
ODZIVI: 	
PONEDELJEK, MAREC 18, 2013

Nakaljevanje
- 


Letošnjo zimo sem obudila navado vsakodnevnega nakaljevanja, kalčki so namreč v zimskih in teh zgodnjepomladnih dneh odličen vir vitaminov, mineralov, encimov in aminokislin, nakaljevanje pa ne zahteva nobenega truda, posebnega znanja ali napora. Pa še cenovno ugodno je.
Ko sem pred leti začenjala z nakaljevanjem, sem kalila zgolj  kalčke lucerne, pa čičeriko sem nakaljevala, da se je potem hitreje skuhala in bila bolj okusna. Letos sem izbor semen razširila na redkvice, triplat, ajdo, rukolo in konopljo. Slednji sta bili tudi edini, ki se pri nakaljevanju nista izkazali. Mala semena rukole se hitro zasluzijo in nemogoče jih je izpirati. Z malo vztrajnosti in potrpljenja bi mi morda uspelo, ampak ker je rutina pri izpiranju omejena zgolj na minimalen potreben čas za to opravilo (zjutraj in zvečer odpreš vodo in spustiš skozi vsa nadstropja kalilnika), sem seme  rukole pospravila, da ga bomo zasejali na vrtu. No, konopljino seme pa  v 99% sploh odprlo ni, niti po 12 urnem predhodnem namakanju ne.
Po okusu so mi daleč najljubši kalčki redkvice. Pa še lepo pisani so na pogled. Kalčki redkvice na zgornji fotografiji so bili postreženi s skuto, ponavadi pa jih fliknem v živopisano mešano solato, sestavljeno iz radiča, naribane sveže pese, korenčka in čičerike. Živopisana solatna bomba nastane, ko vse to zmešaš skupaj.
Kot rečeno, čičeriko nakaljujem zgolj do meje, da požene majhen kalček, potem pa jo skuham. Tako nakaljeni čičeriki se čas kuhanja skrajša za dve tretjini, je bolj polnega okusa, pa še, kar ni tako nepomemben podatek, nima tako močnega vonja kot če jo kuhate nenakaljeno. Tudi z ajdo naredim podobno (kalim 24 ur), nato pa jo ali pojem presno ali pa minimalno pokuham.
Predvčerajšnjim sem v Hiši začimb kupila seme gorčice, katerega del je že končal v kalilniku. Prav zanima me kakšen bo končni rezultat, po prvem preizkušanju komaj odprtih semen sem dobila občutek, da bodo zelo pikantni.

Kaj pa vi, kaj kalite?



AVTOR VANJA OB 7:43 DOP. 5 KOMENTARJEV:  
ODZIVI: 	
SREDA, MAREC 13, 2013

Petdeset odtenkov
- 
 
... bele šminke. Se mi zdi, da barvno karto s sabo prenašam le še zato, da ne bi kiksnila pri izbiri odtenkov, ki sploh niso barve. Bela na sivo, bela na beige, smetanasto bela ... Uh, kako so me srbele oči pri sivih odtenkih! Naj bo ena siva? Samo ena! Siva na beige, siva na vijola, morda mišje siva?  Ampak bela je le bela, alfa in omega vseh ne-barv. Ko je zazvonil telefon, sem suvereno dahnila: RAL 9003.
Ko grem zdaj tam  mimo, skozi ozko špranjo med dvema hišam vsakič znova pošpegam  gor. Stopim na rob pločnika, obstojim, glavo premikam levo in desno, da ujamem pogled. Vse luči so prižgane, okna in vrata so odprta. Eno od oken, ki je prej, tako kot ostala, imelo na zunanji strani rjavo obrobo, je nima več. "Čudno, nekdo je tam in to nisem jaz,  niti ključa nimam." "Čez deset dni" so rekli. Če dobro premislim, deset dni v primerjavi z dnevi, porabljenimi za praskanje stare barve (ko smo končali sem pomislila na to, da bi zmago nad stenami zalili s šampanjcem), niti ni tako zelo veliko - da bo le stara gospa zadovoljivo našminkana!

Moja najljubša barva je sicer zelena, a kljub temu zelenih nimam prav veliko stvari. Modra pa je barva, za katero pravijo, da mi zelo pristoji. Modra je edina izmed barv, katere ne maram.

AVTOR VANJA OB 8:01 DOP. NI KOMENTARJEV:  
ODZIVI: 	
SOBOTA, MAREC 09, 2013

Liebster award
- 


Tole nagrado mi je "napopala" Zulejka iz Uglašene kuhinje. Zulejka, hvala!

Pravila velevajo, da izberem pet blogov, ki imajo manj kot 200 sledilcev (sanja se mi ne kje pridem do teh podatkov). Moji favoriti so:

 Ovca

Ruth 

Chattebox

GoLa

Ljubeznice

Dobitniki, delite naprej ... Vsem želim veliko sreče in dober glas v deseto vas.
AVTOR VANJA OB 7:41 DOP. 5 KOMENTARJEV:  
ODZIVI: 	
ČETRTEK, FEBRUAR 21, 2013

Kaj imajo skupnega popolne pite in zarečen kruh?
-


Prav nič. Zanima me, ali je tisti nadev v limonini piti s sivko iz bistroja Bazilika pečen ali ne. Močno namreč sumim, da ni. S taistim vprašanjem smo se ukvarjali včeraj, med oblizovanjem ob popolni sladici. Sicer pa tudi slana špinačna pita s pinjolami in feta sirom ni bila kar tako. Moram reči, da me je malo zbudila iz zimskega kulinaričnega dremeža, zadnje čase sem namreč zapadla precej rutinirani zimski kuhinji: gomolji, čičerika, leča, kislo zelje in repa. Glede na to, da se na tržnici že da ujeti liste mlade špinače (tisto mlado, ki se dobi skozi celo leto in pride iz Italije, gladko spregledam vsakič ko naletim nanjo), se bom verjetno v bližnji prihodnosti po dolgem času podstopila narediti špinačno pito. Določene reči so tako zelo enostavne za izdelavo, pa nanje kar pozabimo.
Sicer se pa včeraj nismo najedli le dobrih pit, z drago prijateljico M. sva se nekaj minut kasneje v bližnji trgovini najedli še zarečenega kruha. Običajno se z zarečenim kruhom bašemo bolj  vsak zase in verjetno se strinjate, da ni preveč fajn, v dobri družbi pa je taisto opravilo, še posebno če se v nakupovalni vrečki znajde zadovoljiv rezultat, nadvse prijetno.
Da ne bo pomote, steklenička na spodnji sliki ni stvar o kateri govorim v zgornjem odstavku, je simpatično darilo od M. Raje ne bom povedala s kakšnimi besedami je bila pospremljena predaja. ;)



P.S. M. je ena tistih, z alergijo na plastična okna. "Okna boste seveda obdržali?!" je bil njen prvi komentar na situacijo.
AVTOR VANJA OB 7:25 DOP. 3 KOMENTARJI:  
ODZIVI: 	
SREDA, FEBRUAR 20, 2013

Gospa, pri nas smo malo starokopitni
- 


"Živjo, zanima me cena tiste luči tamle." "Ja... ta luč je pa znižana, je zadnja in je za štirideset odstotkov cenejša, blablabla ... Delaš kakšen nov, zanimiv projekt?" "Da. Svojega." "Aha ... lepo." Ja, to ti misliš ... Najtežje je delati zase.

"Ja gospa, ampak okna boste pa zamenjal, a ne?" "Ne gospa, pustili bomo obstoječa." "Ja zakaj?" "Ker so lepa, samo obnovili jih bomo." "Ampak gospa ... veste, ko je meni umrl mož, sem najprej zamenjala okna. Vam povem, to je bila ena najboljših odločitev! Ja gospa, ampak to je pa škoda, da jih vi ne boste zamenjal. A jih res ne boste? Vam bo žal, veste" "Zaenkrat jih ne bomo, če se kasneje odločitev izkaže za napačno, jih bomo pa takrat zamenjali." "Ja, samo, če jih ne boste zamenjali, se vam bo poznal pri kurjavi. Moja zdaj tako tesnijo. Gospa, pridte pogledat, pridte k men pogledat kako moja dobro tesnijo." "Saj vam verjamem, ampak mi jih res ne bomo zamenjali. Veste, pri nas smo malo starokopitni." Hm ... naša okna zdaj kazijo fasado hiše, vsi ostali imajo namreč plastična.

"Ko bosta menjala vrata, mi povejta, imam en kontakt za dobra vrata." "Ampak midva jih ne bova menjala." "A res?" "Ja, obnovila bova obstoječa." "Ampak saj so lesena, les se krivi. Jaz sem zamenjala vsa vrata." "Les je pač tak, da deluje, naju to ne moti." "Aja ..." 

"A bosta imela talno gretje?" "Ne, ohranila bova obstoječ parket." "Ampak v kopalnici bosta pa najbrž imela talno gretje?" "Ne, v kopalnici bova imela po tleh terrazzo." "Ampak to je mrzlo!" Nikogar ne poznam, ki bi tarnal, da zaradi hladnih tal v kopalnici slabo živi. Poleg tega pozimi radi hodimo obuti v štumfe iz domače volne.

Nikakršna retro ptička nisem, kakšen dom si želim, vem že od nekdaj - sodoben, z rahlim pridihom časa v katerem je nastal. Docela zminimizirano lupino, z vsebino, ki jo naplakne čas. Ob omembi bambusovega, tikovega ali kakšnega podobnega "egzotičnega" parketa zastrižem z ušesi in zavijem z očmi. Obstoječa parjena bukev in hrast v hodniku, položena na ribjo kost, pa nov ladijski pod iz slavonskega hrasta v kuhinji. Mimogrede, v Sloveniji imamo tudi gozdove, kajne? Obdržali bomo obstoječa macesnova okna, katerih napaka je menda ta, da prepuščajo malo zrakca - plesni v kotih se nam torej ni treba bati, smrti zaradi zadušitve, tudi ne. Zadnje čase sem še toliko bolj alergična na odvratne strupeno bele debele plastične okvirje, ki so zakraljevali skorajda v vsakem kotičku mesta. Nič ne rečem, na nove zgradbe zaradi mene dajte kar vam pride na pamet, stare pa ali obnovite kot je treba ali pa jih pustite pri miru. Naša hiša se je pred kratkim za las ognila menjavi docela ohranjenih lesenih oken na stopnišču, s plastičnimi. Sokrivka za nemenjavo sem tudi sama (kar si štejem v čast), okna je bilo namreč treba pozapreti, da se je le izkazalo, da niso pokvarjena. Samo slabih deset minut časa ti vzame, da s pomočjo izvijača pozapreš pet tridelnih oken. Slabih deset minut, da ugotoviš, da sploh niso pokvarjena. Na hišnem sestanku je potem nekdo precej pametno navrgel, češ da so okna umazana ter, da so se med šipami zaredile muhe. Če so umazana, se jih pač pomije, kajne, za debele mesarske muhe pa obstaja insekticid. Menjava lesenih oken za plastična bi morala biti  okarakterizirana kot osmi smrtni greh.

V sanitarnih prostorih smo pod debelim slojem keramičnih ploščic ostrmeli nad najdbo: terrazzo mi je na obraz narisal nasmeh, ki bi se verjetno lahko kosal z nasmehom arheologa, ki je pravkar našel vstop v Tutankamonovo grobnico. Tlak v wc-ju je bil ohranjen do te mere, da se ga da spodobno obnoviti, kopalniškega pa je tekom let doletelo preveč nesreč, tako, da ni dajal kakšnih obetajočih znakov življenja. Roditelj, sicer operativni vodja projekta, pred časom niti slišati ni hotel o izdelavi terrazza v kopalnici, zato smo za tjakaj naročili keramične pološčice. V nedeljo zjutraj pa je zacingljal telefon: "Ti, veš kaj ... malo sem razmišljal, ne vem no... malo razmislita, kako bi se vama zdelo, če bi v kopalnico dali terrazzo." Ni bilo kaj razmišljati. Tudi dejstvo, da dva paketa ploščic verjetno nikoli ne bosta ugledala luči naše kopalnice, ni botrovalo odločitvi v prid keramike. No, če kdo od vas hlepi po novih ploščicah v kopalnici, kuhinji ali kjer koli že, prilagam link do naših nesojenih lepotic: tukaj. Specifikacija: keramične ploščice serije Minoo, dimenzije 20x20 cm, barva A9 (siva), 2,40 m2 (= 60 kosov). Kupljene so bile z 20% popustom, po enaki (ali celo za spoznanje nižji ceni) jih prodamo naprej. Možnost dokupa v Sloveniji. 

Tako, zdaj pa prosim še vi povejte kaj si mislite o plastičnih oknih, muhah v škatlastih okvirjih, kahlcah ali ne-kahlcah, o bambusovem parketu ter o starokopitnosti.

AVTOR VANJA OB 7:47 DOP. 9 KOMENTARJEV:  
ODZIVI: 	
ČETRTEK, FEBRUAR 14, 2013

V svetu majhnih


Obstajajo kraji, kamor ne more prav vsak. Družinski center  Mala ulica v Ljubljani, ki se nahaja v stavbi, v kateri je bilo včasih mestno ljudsko kopališče,,je že eden takih, vanj namreč lahko vstopite le v spremstvu otrok. No, če niste starš in si kljub temu želite od bliže ogledati ta zanimivo zasnovan prostor, vam predlagam, da si otroka "sposodite" pri znancih in prijateljih. Vse polno je namreč ljudi, ki  imajo predšolske otroke (predvsem njim je ta prostor namenjen)  in bodo prav gotovo veseli, če se ponudite za varstvo in jih za kakšno uro razbremenite. Lahko pa greste na kavo s kakšno od mamic in njenim otrokom, kot sem naredila zvedava pišoča.
Edina stvar v stavbi, ki je prilagojena odraslim, so kavarniške mize in stoli ter wc, vse ostalo pa je izvedeno v miniaturnih merah: ulica, po kateri se otroci vozijo v oblazinjnih avtomobih, mali kavarniški stoli z mizicami ob pločniku,  miniaturne hiške z lepo porisanimi fasadami, oblazinjen ribnik, pa stanovanjce s tako nizkimi stropovi, da se odrasli le s sklonjeno glavo prebije skozi. Iz strehe se otroci skozi tobogan zadričajo na drugo stran ceste, kjer se nahajajo skrivni rovi in votline.  Ob polžastem stopnišču raste mini čarobni gozd, v nadstropju se nahaja igralnica ter knjižnica pod oblaki čisto zgoraj.



Zelo prijeten ambient in pomembna pridobitev, tako za mesto, kot seveda tudi za uporabnike.
AVTOR VANJA OB 6:50 DOP. 2 KOMENTARJA:  
ODZIVI: 	
SOBOTA, FEBRUAR 09, 2013

Zima ima močne živce
- 


Letošnja zima ima močne živce. Jaz jih nimam. Mene iz tira vrže že ena vodovodna inštalacija, ki je za štiri centimetre zamaknjena v levo. Zaradi štirih centimetrov v levo sem si pripravljena uničiti eno popoldne plus en dan. Pa ne le sebi, temveč še nekomu poleg sebe, ki ima po mojem mnenju živce močne kot letošnja zima. In potem  pomislim, da imam pravzaprav velikansko srečo, da me oseba s konjskimi živci v najhujšem napadu slabe volje odveče na sprehod na grad, na torto in kokto, kjer vsaj za kratek hip pozabim na preklete štiri centimetre. No ja, menda na trgu celo obstajajo zadeve, ki štiri centimetre v desno lahko zmaknejo za tri centimetre v desno. Ne bom verjela, dokler se o tem ne bom prepričala na lastne oči. Se vam take težave zdijo omembe-ne-vredne? Najbrž ja. Meni tudi. Ampak to mi prav nič ne pomaga.

Zdi se mi, da se tale zima vleče kot čreva. Da ne bo nikoli drugače. Da bom do konca življenja živela v tujih stanovanjih, medtem ko bodo moje reči v škatlah razseljene na nešteto koncih. Da bom do konca življenja naokoli krevsala v čevljih z luknjo, v omari  imela dve krili, dvoje hlač in pet puloverjev. Ampak ja, če dobro pomislim, se tudi s takim skrajnim minimalizmom čisto dobro preživi. 

Večerna opitost je v redu. Da je le človek na toplem, kjer koli že. Ampak ne s komer koli. Lahko noč!
AVTOR VANJA OB 11:54 POP. 2 KOMENTARJA:  
ODZIVI: 	
PETEK, FEBRUAR 08, 2013

...
- 


AVTOR VANJA OB 8:17 DOP. NI KOMENTARJEV:  
ODZIVI: 	
PETEK, FEBRUAR 01, 2013

Čez Golovc
- 








Na Golovcu še pravkar sonce, spodaj v mestu pa že skoraj večer. Prižigajo se prve luči, barva neba se spremeni iz sinje v indigo modro. Z blatnimi čevlji vstopim v trgovino in kupim novo klobko volne. Zdaj pa domov, na kamilični čaj!

AVTOR VANJA OB 6:35 DOP. 1 KOMENTAR:  
ODZIVI: 	
ČETRTEK, JANUAR 31, 2013

Počasi
- 


Nekje na pol poti smo izgubili spontanost. Rutina in red sta načeloma v redu, a le dokler ne začneta dušiti. In mora dušiti, da končno ugotoviš, da določene reči le niso tako zelo pomembne. Kako močno sem v zadnjem času pogrešala spontane ljudi, spontane večere, bežni zamah z roko, v smislu "saj je vseeno". 

V bistvu je vse skupaj zelo preprosto. Včeraj sem se, z neodtrgano gledališko karto (tretjo neodtrgano v tem mesecu), zaklepetala na obisku. Šest ur je švignilo mimo kot bi mignil. Lepo je vedeti in spet videti, da še obstajao ljudje s podobnim razmišljanjem.

Januar se počasi poslavlja. Končno! Ne, zima res ni zame.
AVTOR VANJA OB 7:21 DOP. NI KOMENTARJEV:  
ODZIVI: 	
NEDELJA, JANUAR 13, 2013

Ljubezen
-

Zajtrk v Kinodvoru  je zame v sivih zimskih mesecih sinonim za  popolno nedeljsko jutro. Kava, piškot, klepet, prelistavanje revij in na koncu seveda film. Danes je bila na sporedu Ljubezen Michaela Hanekeja - lep, a krut in realen film, ki te v mislih spremlja še ure potem, ko zapustiš kino dvorano. Starost, bolezen, nebogljenost in umiranje - tabuizirana in na rob odrinjena tema, ki jo Haneke skozi zgodbo ostarelega para predstavi na njemu lasten način, brez olepševanj in patetike torej.  Brezmejna je tista ljubezen, ki ne domuje le v dobrem in lepem, temveč sega mnogo dlje. Če ste nagnjeni k melanholiji, potem ogled filma vsekakor odsvetujem. Ugotavljam, da se vedno bolj nagibam na stran romantičnih filmov s srečnimi konci. Z vse ostalo imamo realno življenje ...
Sicer pa smo si pri nas danes melanholične in snežne tegobe lajšali z odličnim masala čajem in še eno od mene izmišljeno sladico, ki bi jo lahko uvrstili med veganske in manj redilne. V napeštano banano sem vmešala kuhano ajdovo kašo, nasekljane orehe in šluk mandljevega mleka, vse skupaj pa začinila z malo limoninega soka in cimeta.
AVTOR VANJA OB 7:49 POP. 7 KOMENTARJEV:  
ODZIVI: 	
PONEDELJEK, JANUAR 07, 2013

Na desnem, na levem bregu
- 






Mimo kodeljevških vil, gradu, po desnem bregu Ljubljanice, do strašljive cukrarne, sprehod do najvišjega nadstropja v "nebodigatreba" modernistični garažni hiši, v kateri v enem izmed boksov kljub vsemu lahko vidite parkiranega mercedesa, pa pod mostom na drugo stran ter po levem bregu nazaj. Skozi nove Poljane, mimo cerkve, ki so jo, sumim, da po pomoti,  prebarvali v rdečo in zdaj izgleda kot gasilski dom, mimo praznih hiš, zapuščene kino dvorane, labodov, rac in nutrij. Slednje imajo prav lepe kožuščke.
AVTOR VANJA OB 6:48 DOP. 2 KOMENTARJA:  
ODZIVI: 	
SOBOTA, JANUAR 05, 2013

Preljubi umirjeni januar



Mesec, ki prinaša spremembe - dnevi se daljšajo, spet smo dobili sonce in noči so zopet jasne. Kot ponavadi, so prvi januarski dnevi na moji strani izjemno umirjeni. Letos me za spremembo na prve dni novega leta ni pričakala viroza, gripa ali kaj podobnega, temveč le nahodni prehlad. Sicer blag, a dovolj močan za tehtne izgovore in izmikanja nujnemu ter preganjanje dolgega časa v postelji. V odmorih, med ogledom posameznih delov raznih nadaljevank se trudim z branjem. Pamukov Istanbul mi še ni čisto stekel. Odkar se ga je nekje (ne vem še, če po nedolžnem) prijela oznaka "dolgočasen", sem ga dala malo na stran. Tudi sicer sem se v zadnjem času knjigam, nenamerno, izogibala. Zadnjo prebrano, Muzej nedolžnosti sem počasi glodala od septembra, pa tja do konca decembra. Moram reči, da me je knjiga v drugi polovici precej razočarala. Kljub temu ... na srečo se mi je med branjem (nekje na sredini knjige) povsem nenadejano ponudila priložnost obiska Muzeja nedolžnosti v Istanbulu, ki je knjigi dala novo dimenzijo. Prednost knjig pred filmi je, da si ob branju ustvarimo čisto svojo predstavo o napisanem, prav zato se ne morejo primerjati s filmom in iz tega vzroka filmi, če jih gledamo po tem, ko smo prebrali knjigo, često razočarajo. Obratna pot seveda spet ni priporočljiva, saj si potem ob branju preveč vezan na podobe iz filma. Kakorkoli ... Muzej nedolžnosti je vsekakor zgodba zase. Razstavljeni predmeti so, poleg tega, da soustvarjajo zgodbo, tudi zgodba preteklega, izgubljenega časa. Ampak ja, videti na enem mestu razstavljeno skoraj vse kar je opisano v zgodbi, je svojevrstna prilika. Pa pri vsem skupaj ne gre le za predmete kot take, kot bi si mislil površen opazovalec, temveč za avtorjevo sposobnost, da s premišljenim prikazom teh v gledalcu vzbudi svojevrstne občutke. Kot rečeno, me je knjiga, predvsem v zadnjem delu, zaradi preveč dolgovezenja brez pravega smisla, razočarala, ampak to kljub vsemu ni razlog, da je ne bi priporočala v branje. Istanbul pa ... sem šele na dvajseti strani. Bomo videli. Kaj zanimivega berete ali ste prebrali v zadnjem času?



Medtem, ko sem že ne vem kolikič kuhljala ingverjev čaj in mi je pogled ušel na kuhano olupljeno peso, se mi je v glavi porodila zamisel za krepčilno solato za bolnike s prehladom - trenutno sva celo dva taka primerka pri hiši. Eden ne mara pese. Nič zato, okus je precej drugačen tistemu, kot ga imate, tisti, ki ne marate pese, v spominu iz otroških let. V skodelici sem zmešala na majhne kose narezan svež ingver, čili, kumin, ščep soli, žličko medu, oljčno olje in malo limoninega soka. Rezine pese sem razporedila po krožniku in prelila z mešanico. Presenetljivo dobro je izpadlo. Naslednjič bom poskusila zraven skombinirati še pršut. Bi ga že danes, če ne bi včeraj vsega pohrustala.



AVTOR VANJA OB 2:27 POP. 11 KOMENTARJEV:  
ODZIVI: 	
Pečena buča, ki je čofnila v juho
- 



Ena izjemno nasitna in sila preprosta juha za mrzle zimske dni, ki smo si jo izmislili na predsilvestrski večer. Polovico maslene buče (lahko tudi hokaidke) olupite, narežete na trakove in fliknete v pečico - na 180 stopinj celzija pečete toliko časa, dokler ni lepo zapečena in mehka (približno dvajset minut). Nato jo spasirate in pokuhate skupaj s približno pol litra paradižnikove mezge. Od začimb sem dala noter kumin, garam masalo, ingver in kurkumo. Ko je juha servirana, lahko na krožnik položite žlico kisle smetane, ni pa nujno. Po vrhu sem potresla dimljen turški čili. Ko smo župco pojedli, smo se spomnili, da bi verjetno noter pasal še šluk balzamičnega kisa. Morda poskusim naslednjič.
AVTOR VANJA OB 12:47 POP. NI KOMENTARJEV:  
ODZIVI: 	
NEDELJA, DECEMBER 30, 2012

The circle game
- 

Seznami  za letos še zdaleč niso odkljukani, kar seveda pomeni, da bo nekaj dela ostalo še za naslednje leto.
Moj letošnji december je bil dekorativno žal skromen - tole na spodnji fotografiji  je "dekoracija" interierja, drugega dekorja ta trenutek ni. No ja,  imam pa vsaj ideje za naslednje božične praznike, če me seveda med letom ne premami kaj drugega. Prazniki so super, če si jih take narediš, zdi se mi, da mi to, kot vsako leto, tudi tokrat lepo uspeva. Če se človek izogne gneči, ki se ob nabrežju naliva s cenenim, a nikakor ne poceni kuhanim vinom, pa trumam, ki brezglavo tekajo za darili, potem  znajo biti prazniki prijetno znosni.

Sprehod po sončnem Trstu, preizkušanje novih modelčkov za panna cotto, razmišljanje o tem kakšen model krila izbrati in zašiti ter h katerim čevljem bo to pasalo. Nisem preveč organizirana, že cel dan berem zanimiv Mladinin članek o megalomanski Ikei, pa mu še vedno nisem prišla do konca - vsake toliko časa me nekaj odnese stran.
 
Danes mi je uspelo sčarati zanimivo juho iz pečene buče, recept bom objavila tukaj, morda se najde kdo, ki mu bo prišel prav, pa, kot sem že omenila, preizkusiti nove modelčke - predvsem to, kako in če, bom vsebino uspela lepo spraviti na krožnik. Ker so mi v roke potisnili vrečko z instant praškom za panna cotto in ker se mi ni dalo iti v trgovino, sem se tokrat poslužila instant priprave, ki jo načeloma ne prakticiram in še manj odobravam. Okus je bil kar zadovoljiv, ampak naslednjič bomo kljub vsemu poskusili narediti kaj boljšega.

Zdajle, prav kmalu, bo ob Nini Simone, Roxy music, The Police in še čem, zapel šivalni stroj. Tole blago s spodnje slike zaenkrat še ne bo prišlo na vrsto, bom pa pošila blago za krilo, ki sem si ga na grbo nakopala lansko leto. Kot vsakič doslej, mi tudi letos ne bo uspelo silvestrovati ob domačem ognjišču (trenutno sicer domačim v narekovaju). Ker smo pred nekaj urami sprejeli nenadejano povabilo na silvestrovanje, je  šivanje novega krila dober izgovor za to, da se končno usedem za šivalni stroj. Mimogrede poskusim zašiti še kakšno darilce.




Lepo leto je bilo. Naj bo tako tudi to, ki prihaja - za vse nas!
AVTOR VANJA OB 7:54 POP. 9 KOMENTARJEV:  
ODZIVI: 	
PONEDELJEK, DECEMBER 03, 2012

Katastrofe
- 


Menda je bil danes potres. Nič ne vem o tem, pet čez pol šesto sem sedela za mizo v desetem nadstropju, kjer sem začasno nastanjena, pila čaj in A-ju razlagala o svojih sanjah. Na srečo se mi ni sanjalo o Borutu, temveč o tem, da sva se z A-jem sicer že vselila v stanovanje, da pa je njega nenadoma popadla nora misel o najemanju hotela, tako, da je iz lastnega veselja na vsake toliko časa najel sobo v precej dragem hotelu  z rustikalno opremo, nad Mestno hranilnico na Čopovi ulici. Hotel je bil sicer sila nobel, ni pa imel tekoče vode, v namen osebne higiene si dobil z vodo napolnjen keramičen vrč - tak, kot jih vidite le še na bolšjakih. Izgleda, da so mi vse te selitve in začasna bivanja že v sanje zlezla in se spremenila v mini nočno moro.
Skratka, o potresu ne vem nič, sumim, da so me včerajšnji rezultati volitev dodobra pretresli in sem torej do nadaljnjega imuna na vse kar trese in pretrese. 
Ste šli na proteste? Niste? Pametno. No, jaz sem se udeležila petkovih protestov. Šla sem tja, kajti mislila sem, da morda lahko vsi skupaj kaj spremenimo, če ne drugega, vsaj pokažemo, da nam ni vseeno. Včeraj, tri minute po sedmi sem ugotovila, da je bilo prisostvovanje demonstracijam neumno in naivno dejanje. Z rezultati volitev ste (namenoma se ne štejem zraven) namreč pokazali, da vam je, navkljub vsem protestom, vseeno. Izvolili ste človeka, ki ga podpira tisti, proti kateremu je trenutno naperjena večina državljanov. Butlji. Na kakšne pozitivne spremembe lahko sploh upa človek, ki živi v državi, v kateri je 58% ljudi z ritjo priraščeno na udobne fotelje? Pravite, da nam gre slabo? Nisem čisto prepričana, da je temu res tako.

Vaših demonstracij se ne grem več. Šele takrat, ko boste demonstrirali za zdravo pamet ljudstva in ne vladajočih, takrat lahko zopet računate na mojo udeležbo.

AVTOR VANJA OB 7:19 DOP. 13 KOMENTARJEV:  
ODZIVI: 	
NEDELJA, DECEMBER 02, 2012

Repeticije
- 
























Istanbul.

ČETRTEK, NOVEMBER 29, 2012

Vonj po Tel Avivu
- 












AVTOR VANJA OB 7:43 DOP. NI KOMENTARJEV:  
ODZIVI: 	
Bombe, whiskey in cigarete - drugič
- 


Skratka ... kot rečeno, domačini, ki so tovrstnih preplahov vajeni, čeprav se v Tel Avivu, kot sem omenila, sirena za zračni napad ni oglasila že od časa zalivske vojne dalje, ob takih dogodkih, ki nas obiskovalce vržejo iz tira, zgolj zamahnejo z roko. Seveda je bila v zraku zaskrbljenost, fant bratove prijateljice naprimer, je bil ravno tisti dan vpoklican v vojsko. Med drugim smo se pogovarjali tudi o najslabšem možnem scenariju. A zaključek pogovorov je bil vedno enak: "To ni vojna, je le manjša operacija, ki ima za povod verjetno tudi bližajoče se volitve, v dveh tednih bo vsega konec". Plan je bil, da gremo naslednji dan pogledat Jeruzalem, ki pa naj bi bil res varen, saj "tam imajo svoje, tja pa že ne bodo usmerili raket."
Naslednje jutro, oziroma nekaj čez poldne je bilo že, ko smo ravno zaključevali z brunchem, so se oglasile sirene. "Aha, to je torej to" je bila moja prva misel. Bosa, s torbico na rami (kakopak) in s čevlji v roki, sem tekla po stopnicah iz četrtega nadstropja in razmišljala o minuti in pol, ki naj bi bila več kot dovolj, da pridemo dol. Od naših sem bila prva - očitno kar hitro tečem. Pod stopniščno ramo je že čakal moški v spodnjem perilu, sploh nisem opazila kako nenapravljen je, to so mi povedali kasneje, s psom na povodcu. Zaklonišče je bilo zaprto. "Je prav tako varno pod stopnicami" so rekli, z vprašanjem zakaj neki je zaklonišče zaprto,  se ni nihče kaj prida ukvarjal. Nato je nekje v daljavi pritajeno počilo. Takoj za tem so se vsi, razen naju z bratom, ki sva stala kot vkopana in čakala, če bo morda še kje počilo, odpravljali nazaj gor. Moški v gatah naju pogleda in reče nekaj takega kot: "Aha, tourists!" Potem so nam razložili, da je popolnoma varno iti gor. "Let's go upstairs and have a glass of wine!". Wine, whiskey?! Mislim, da ne pretiravam, če rečem, da so mi v kozarec nalili več kot pol decilitra whiskeya. Kakorkoli, zadostovalo je, da sem bila naslednjih nekaj ur čisto pomirjena in zvečer rahlo zmačkana. Nato greš ven, pod drevo polno mandarin in prižgeš cigareto. In malo razmišljaš. O življenju in o vsem. O tem, da je čudno naključje, da se dogaja ravno zdaj ko si ti tukaj. O tem, da so naši vsakdanji problemi precej brezvezni. O tem, da bi nekoga poklical in mu povedal kako neskončno rad ga imaš, pa ni treba, ker on to ve. In itak boš kmalu nazaj. Kmalu zatem sva prestavila let - naslednje jutro letiva v Istanbul. Potem, ko smo izvedeli, da so rakete poletele tudi proti Jeruzalemu, naju ni nihče več prepričeval naj ostaneva, zavili so se v lastne misli.
Popoldne je minilo med poležavanjem na kavču, prišli so obiski, malo smo klepetali, sem ter tja je kdo zaspal ... Obožujem njihov smisel za humor, ki se ga človek kar hitro naleze. Ležiš na kavču in se hahljaš inteligentnim šalam, povezanimi z bombami... vsekakor zanimiva izkušnja. O vzrokih se nismo pogovarjali. Ko si tam, na reči gledaš z njihove perspektive - napadalec je sovražnik. To so preveč kompleksne in težke stvari.  Ljudje na tistem koncu sveta pač poskušajo živeti čim bolj normalno življenje, kaj pa jim drugega preostane. Z eno najmočnejših vojsk na svetu jim to nekako uspeva. Naši vrstniki so, medtem ko smo mi v vrtec nosili plišaste igrače, nosili plinske maske. Ko so bili otroci, so jim starši govorili: "Ko boš velik, bo mir. Kot so njihovi starši rekli njim." Danes otrokom tega ne govorijo več.



Nazaj sem šla s precej mešanimi občutki. Ja, ko so se kolesa letala dotaknila istanbulskih tal sem bila vesela, a po drugi strani neskončno žalostna, s cmokom v grlu. Ne glede na vse, imam zdaj ponovno razlog da grem. Imam razlog, da grem nazaj - spoznat mesto in državo, ki sem jo le čisto čisto malo povohala.
AVTOR VANJA OB 7:07 DOP. 3 KOMENTARJI:  
ODZIVI: 	
PONEDELJEK, NOVEMBER 26, 2012

Bombe, whiskey in cigarete
- 


V tem vrstnem redu. Kakorkoli že  ... začnimo raje na začetku. Na začetku še ni bilo whiskeya in bomb. Bil je le lep topel večer, z veliko pričakovanja v zraku, bilo je vino in bila je zelena sobranie v roki.
Dobro je imeti razlog. Popotovanja se sicer največkrat zgodijo brez razloga, ampak tole ni bilo tovrstne sorte. Sodelovanje na razstavi osrednjeevropskega oblikovanja, z naslovom Common roots, ki so jo postavili v design muzeju v Holonu, je namreč botrovalo dejstvu, da sem na spisek daljših poti dodala Izrael.
Slovenski šopek, kot smo se poimenovali, smo na otvoritev  prispeli tik preden se je zaključila, naravnost iz letališča - ženski del seveda primerno "večernotoaletno" urejen (zahvala toaletam na letališču, ki so nudile edino možno zatočišče za hiter skok iz kavbojk in zimske jakne, v tanko poletno krilo, majico s kratkimi rokavi in obutev, ki pritiče takšnim prilikam), vsak s pollitrsko steklenico medice pod roko (želja slovenske ambasade je namreč bila, da bi na otvoritvi, kot eno izmed slovenskih značilnosti, točili medico). Kot se je izkazalo tudi kasneje, so Izraelci zelo gostoljuben narod. Kljub temu, da smo otvoritev uspeli ujeti dobesedno "za rep", so si kuratorji razstave vzeli čas  in nas zelo gostoljubno sprejeli.



Ker so se dogodki, ki so sledili, odvijali  prehitro, objavljene fotografije ne dosegajo kakšnih posebnih estetskih standardov. Naslednji dan sem se namreč, po kosilu z družino bratove prijateljice, med raziskovanjem mesta, predvsem tržnice in bližnjih predelov, v dobri veri, da bo časa za resne fotografije še dovolj -10 dni - bolj ko ne, s fotoaparatom le "afnala".
Ker so bile novice iz tistega dela sveta pred odhodom dokaj neobetajoče, sem se o resnosti stanja pozanimala pri lokalcih. Maja mi je odgovorila s prijaznim pomirjujočim mailom, v katerem je med drugim pisalo tudi tole: "Skratka...če ne boste gledali televizije ali poslušali radia, bodo v Tel Avivu edina "čudna" reč vojaki na avtobusih s puškami na ramah ..." No, vojakov vsekakor ni bilo videti veliko, v bistvu sem sama opazila le tele s spodnje slike.  Veliko večino ostalih so, predvidevam, poslali v Gazo.



Še isti večer sem, med predavanjem Pecha Kucha, v muzeju v Holonu, prejela prijateljičin sms z naslednjo vsebino: "Znak za zračni napad v Tel Avivu, kaj naj naredim?" Človek ne ve ravno kaj naj si misli, ko se znajte sredi take situacije, je pa kar šok, čeprav greš v take "krizne" kraje s predpostavko, da je vse mogoče. Preostanek predavanja je bil razpet med sms-je, tudi Maja je medtem že spraševala kako smo, ali je vse v redu. Ker prebivalci Izraela živijo v taki situaciji že odkar pomnijo, se na tovrstne dogodke seveda odzovejo drugače kot mi, tujci. Predavanje je, nekje na sredini, prekinila gospa Galit in povedala, da je bil v Tel Avivu zrak za zračni napad, da se ni nič zgodilo, da pa naj bomo kljub vsemu pripravljeni, in naj, v primeru da zaslišimo sireno, vzamemo svoje reči in mirno odidemo v zaklonišče. Od časa ko zaslišiš sireno, pa do takrat ko raketa pade, mine minuta in pol. Kar je dovolj za varen umik. Če imaš seveda v bližini zaklonišče. Če si naprimer v avtu, ustaviš vozilo in se uležeš v jarek. Ne tako zelo fajn. No, naslednji dan sem se večino dneva ukvarjala z vpašanjem kaj storiš če: si na weceju, pod tušem ali kaj sličnega. 
Kot smo izvedeli kasneje, se v Tel Avivu sirene niso oglasile od časa Zalivske vojne dalje. Mesto živi svoj ritem in predstavlja (bi morala pisati "je predstavljalo"?) nekakšen mehurček v "zmešani" državi.



Ob zvoku, ki je sledil čez nekaj minut, smo začeli pobirati svoje stvari, a "alarm" je bil le zvočni signal, da je delovnik knjižnice, kjer smo sedeli, za tisti dan pri kraju. Ker me je res presenetilo, je hladnost, tovrstnih dogodkov vajenih ljudi in sposobnost prepoznavanja stiske nas, obiskovalcev ter pripravljenost pomagati. Izraza "hladnost" nikakor ne razumite slabšalno, kar želim povedati je, da je njihova reakcija tako ... ne najdem pravega izraza za to. Skratka, ko vidiš kako domačini reagirajo, si popolnoma pomirjen. Nekaj ljudi iz skupine je bilo precej prestrašenih, te so povprašali o tem kje so nastanjeni in vse tiste, ki so bili nastanjeni v Jaffi (stari del mesta, kjer je bil alarm), povabili, da jih, na stroške muzeja, nastanijo v varen hotel, z zakloniščem v vsakem od nadstropij. Muzejski avtobus nas je potem vse skupaj odpeljal v center Tel Aviva, kjer smo, midva z bratom ter kurator muzeja, ki je stanoval v okolici soseske, kjer sva bila nastanjena pri domačinih, izstopili in se peš odpravili proti "domu". Najbrž boste ob prebranem presenečeni, a življenje v mestu vsekakor  ni kazalo nikakršnih znakov o tem, da je bil še pred dobro uro objavljen alarm za zračni napad. V enem od lokalov so imeli na steni velik televizor s poročili o stanju v državi, ki pa ga ni nihče gledal - ljudje so mirno klepetali in pili pivo.
Tudi najini prijatelji so, ob moji omembi možnosti, da bi z ostalili iz skupine naslednje jutro poletela proti Istanbulu, zamahnili z roko in rekli: "It would be ridiculous to go. Let's go for a beer, we'll talk about it later." Pa smo šli. V lokal s tako glasno glasbo, da v njem zagotovo ne bi slišal sirene. Ko spiješ dve pivi, je precej lažje. Ja, alkohol definitivno pomaga, če do sedaj nisem verjela v to, od zdaj naprej vem, da to drži. No, alkoholna pijača sicer ne premore sposobnosti reševanja problemov, strahec pa zelo lepo ohromi. Pošlje ga sedet v zelo temen kot, nekam tja daleč za možgane.
Kaj pa whiskey in cigarete? V nadaljevanju vsekakor nekaj tudi o tem ...




AVTOR VANJA OB 9:37 DOP. 3 KOMENTARJI:  
ODZIVI: 	
NEDELJA, OKTOBER 28, 2012

Velike in malo manj velike radosti prenove
- 


Na teh dveh fotografijah lahko vidite to, česar sem se veselila zadnjih nekaj mesecev. Na koncu se je zasukalo tako, da sva zadnji hip izbrala stanovanje, ki potrebuje "majhne" kozmetične popravke. Vsakič znova, v trenutkih krize, ko, s špohtljem v roki obupujem in se sprašujem ali bo tega sploh kdaj konec (pa se še dobro začelo ni), pomislim, da bi pravzaprav lahko kupila kakšno od hermetično zaprtih "nadstandardnih" novogradenj s plastičnimi okni, zagotovljenim parkiriščem in pogledom na sosednjo hermetično zaprto novogradnjo (ki bi se po možnosti nahajala slabe štiri metre stran), pa tega nisva hotela. Za želen rezultat je včasih treba iti po daljši poti do cilja.
Ko se spraviš k delu, sploh ne veš, kaj vse te čaka. Previdno, z velikim entuziazmom in ogromno volje  zagrizeš v skorjo, ki pod površino skriva vse sorte "čudes": zazidane prezračevalne jaške, svinčene vodovodne cevi na nepričakovanih mestih, lesene vložke za vijake, dimnik kjer misliš, da ga ni, terrazzo pod ploščicami v kopalnici in veceju ter neskončne plasti ometov. Prav slednje ob odkrivanju nudijo neomejeno mero užitkov. Ko odstraniš dvomilimetersko skorjo, spodaj najdeš tri različne "valcen" vzorčke, enega lepšega od drugega: zelene pikice na beige podlagi, pod njim cvetličen vzorec v dveh odtenkih rjave, pod njima pa češnjice v živo zeleni barvi na belem ometu. Ampak to še ni vse. Hitro računanje privede do osupljivega rezultata: če bi prejšnji stanovalci belili na deset let, bi to naneslo šest plasti. Po videnem sodeč, so belili precej pogosteje.
Tako, moj svet se je za nadaljnjih nekaj mesecev malček skrčil - špohteljček, brusilka za stene, polni lavorji gradbenega materiala, ki ga je treba znositi iz četrtega nadstropja po stopnicah dol, prerekanje zavoljo lokacije polnilne pipe pri pralnem stroju ali prestavitve električne omarice v center nedoložno bele stene na hodniku, pa neustrezna lokacija vtičnice, ki jo je elektičar v kratkem času moje odsotnosti postavil na ne preveč posrečeno mesto, so postali vsakdan. Sploh ko gre za vtičnice, elektro omarice in podobne grozljive detajle, katerih res nočem gledati, malo podivjam. Življenje uči, da se v takih trenutkih ne da drugače - trma je tista, kar da zadovoljiv rezultat: elektro omarica bo skrita v omari v stanovanju, vtičnica za pralnim strojem, polnilna pipa bo tudi izven vidnega polja. Ne bo pa po predpisih, pravijo. A estetski predpisi pa ne obstajajo? 
Časa za sanjarjenje v podivjanem tempu skoraj ni, pred nekaj nočni sem sanjala keramične ploščice, podnevi najlepše na svetu so se ponoči spremenile v zoprne preganjalke, v nočno moro, ki me je ob petih zjutraj vrgla iz postelje. No ja, ni kaj, kar zabavno je.


-
AVTOR VANJA OB 5:10 POP. 7 KOMENTARJEV:  
ODZIVI: 	
SREDA, OKTOBER 24, 2012

Čakam dan ko ...
- 


Ujeta in razpeta. V času in med opravili, pri katerih je težko določiti prioritete, če sploh. Vesela bom, ko se življenje malček umiri. Veselim se vikendov - sobot in nedelj brez budilke in tozadevno počasnih zbujanj. Sprehodov na Rožnik, nedeljskih bolšjakov v megli, razvaljanih testenih plošč na kuhinjskem pultu, večernih sprehodov na grad, popoldanskih posedanj na balkonu in kino predstav, na katere ne bo treba hiteti. Veselim se dneva, ko bom kupila cvetočo ciklamo in jo postavila na balkon ali na okensko polico, kamorkoli. Ljuba statičnost, upam, da za kakšnim vogalom čakaš name.



AVTOR VANJA OB 9:18 POP. 2 KOMENTARJA:  
ODZIVI: 	
ČETRTEK, OKTOBER 11, 2012

Divji teden
- 


Ura je osem in pravkar sem oddelala eno četrtino svojega službenega časa. Tega ne govorim zato, da bi se vam smilila ali pa, da bi se smilila sama sebi, temveč zato, ker sem v zadnjih nekaj mesecih končno našla smisel v zgodnjem vstajanju. Oči ponavadi odprem ob pet dvajset. Neverjetno, koliko reči lahko človek opravi navsezgodaj in kako zelo produktivno je zgodnje jutranje delo.
Te dni živim in diham na škrge. Selitve. Štejem ... pet jih je bilo v zadnjih treh letih. Samo še dvakrat se preselim letos, potem pa dolgo dolgo dolgo časa ne več. Vsaj upam tako. Tako, trenutno in že nekaj tednov se učimo minimalizma in zelo dobro nam gre od rok, vam povem: v omari tri skodelice, ki so za: kavo / čaj / župo / prigrizke, en kozarec za vino in  trije za vodo. Soli v solnici je še za par dni, žarnico v stoječi luči v dnevni sobi je vzel vrag, pred selitvijo ne bomo kupovali nove. Moja uniforma so kavbojke in črna majica ter vedno ista jopica, čez pa prehodni plašč. Da je mera minimalizma polna, sem fasala še dieto - minimalizem v hrani torej. Ni lahko, predvsem sir, paradižnik in vino pogrešam. Ampak nazdravljanju se kljub vsemu ne odpovem, ta teden nazdravljam in še bomo nazdravljali, z žganjem.
No ja, očiten znak, da se staram (poleg tega, da so mi vedno bolj všeč vzorčaste stvari) je to, da sem si omislila vrt. Ta teden smo v upravljanje dobili srednje veliko zaplato zemlje, na kateri bodo, upam, da, naslednje leto rasla zelišča, ljubljanska ledenka, paradižnik, melancane in še kaj, okrasno cvetje na primer. Ko sem še živela doma, me delo na vrtu ni nikoli zanimalo, zakaj neki bi me, če sem le stopila na vrt in utrgala kar že sem si poželela. Zdaj je drugače. Kadar me z zelenjavo ne založijo doma doma ali, ko je zmanjka, se je treba podati na trg in loviti dneve, ko je tam gospa Romana. Prav nobel se bo usesti na kolo, na katerem bo navezana motika, odbiciklirati deset minut stran in se nato vrniti s košaro sveže zelenjave. No ja, sanja svinja kukuruz - prej se bo treba po vsej verjetnosti še malo priučiti vrtnarstva, ampak zimski čas bo kot nalašč zato. Sicer smo vrt že prekopali, pred tem pa s srpom poželi travo, s katero je prejšnji najemnik zatravil vrt. Zemlja je spočita in to je dobro - črna kvalitetna zemlja, po kateri rijejo ogromni deževniki.

Ko že ravno omenjamo minimalizem ... minimiziram tudi odnose. Samo še daj-dam in nič drugega. Če se vi ne potrudite zame, se tudi jaz ne bom za vas. Ja, preračunljiva sem. Se splača. Biti obkrožen le in izključno z ljudmi, ki jim je mar, namreč. Ostali me ne zanimajo. Ne več.

AVTOR VANJA OB 8:30 DOP. 3 KOMENTARJI:  
ODZIVI: 	
TOREK, OKTOBER 02, 2012

Razumevanje in razumljenje
- 


O ja, veselje, žalost in razočaranje lahko pridejo tudi v paketu. Ko imaš opravka z vsem naštetim hkrati in ne veš kaj je močnejše in kdaj eno izniči drugo, se je najbolje zabubiti pod odejo, zapreti oči, ne misliti na nič in počakati na jutro. Takrat se potem ponavadi stvari, čeprav niso, zdijo vsaj malo bolj čiste. Včasih še sami sebe ne razumemo, kako naj bi potem razumeli druge in njihove reakcije?

Melanholično jutro se bo razkadilo v produktiven dan. Popoldne pa praznujemo rojstni dan - v "opustošenem" stanovanju, med razdrtim pohištvom, praznimi regali, polnimi kartoni stvari, hoboki zidne barve in kar je najhuje - brez torte in brez alkohola (vsaj zame). Naj v izogib nesporazumu pojasnim, da  slednje nikakor ni povezano s tem, po čemer bi vi tako zelo radi spraševali in o čemer bi tako zelo radi ugibali. Tudi sicer pred časom napovedane radosti letošnje zime niso reproduktivne narave, še vse kaj drugega obstaja na tem svetu, česar se človek lahko veseli. In jaz se veselim. Prosim, veselite se z mano, saj ni nevarno, prav nič vas ne bo prizadelo. Hvala.



AVTOR VANJA OB 8:08 DOP. 9 KOMENTARJEV:  
ODZIVI: 	
TOREK, SEPTEMBER 11, 2012

Lolitina izgubljena kava s smetano.
- 


Ne hodim veliko po lokalih, niti nimam svojega najljubšega. Včasih pritegne interier, ponavadi z njim povezane skodelice, ki so v malce bolj oblikovno dodelanih lokalih izvenserijske (seveda mora biti tudi vsebina dobra), včasih kofeinska nuja, včasih celo želja po točno določeni pijači - v dotičnem primeru pa kar vse troje.
Sem pozabila omeniti prijaznost? Nisem pozabila. Le kako si sploh upam pomisliti na to! O kakšni posebne omembe vredni prijaznosti v ljubljanskih kafičih ni vredno izgubljati besed. Na prstke namreč lahko preštejete lokale, kjer se počutite zaželene - imate tudi vi občutek, da je ponavadi zaželena zgolj vaša denarnica?
Do nedavnega sem imela svojo najljubšo kavo s smetano. S tem v zvezi je obstajal celo lokal (ne najljubši, ker takega že nekaj časa ni - je bil, pa so ga zaprli), ki je nekako ustrezal moji predstavi o tem, kako naj bi vse skupaj izgledalo. Odkar sem ugotovila, da je njihova smetana v kavi edina, ki si to ime zasluži, sem tovrsten kavni napitek naročala samo v Loliti, drugje ne. Prijeten lokal, nevsiljiva glasba, odlična postrežba, zgleden servis, na račun se je sicer ponavadi predolgo čakalo, ampak ne bomo komplicirali z malenkostmi. Do sobote je bil to lokal, kamor sem vedno zavila brez morebitnih negativnih pričakovanj.
Sobotno dogajanje v kratkem povzetku: štiri osebe se usedejo za mizo in naročijo štiri kave. "Lahko ponudim še kakšno tortico?" kot vedno, vpraša natakar. Osebe povedo, da tortice pa ne bi. Zanima me, če bi se zgodba, v primeru, da bi naročile tudi tortice in ne zgolj usranih kofetov, morda odvila drugače? Morda. Skratka, najprej je gospa na mizo prinesla eno kavo. "Ampak mi smo naročili štiri kave, lahko prosim prinesete še tri?" Gospa prinese še ENO kavo. Mine nekaj časa in prav nič ne kaže, da bodo na mizo prinesli še kaj. Čakamo. Medtem ko sta dve kavni skodelici že zdavnaj prazni, dve osebi še vedno nista bili postreženi. Ena od oseb pokliče natakarja, ki je pobral naročilo in prosi, če bi jih lahko do konca postregli. Medtem se omizju pridruži peta oseba, ki nikakor ne more verjeti temu kar vidi. Omizje medtem že drugič pokliče natakarja (med prvim in drugim klicem je namreč minilo vsaj petnajst minut, vsega skupaj pa več kot dobre pol ure). Si morete misliti, natakar si je celo drznil  razburiti se: "Ja gospa, kaj pa jaz morem? Saj sem jim povedal, naj mi pripravijo dve kavi, pa mi jih niso, jaz nič ne morem, gospa!" Da bi mu človek vrat zavil. Ko končno prinese tista dva kofeta, zgodbe še ni konec. Iz razburjenega natakarja se nenadoma prelevi v najbolj prijaznega natakarja pod soncem in prijazno reče: "Drage gospe, globoko se vam opravičujem, verjamem, da v življenju še nikoli niste tako dolgo čakale na kavo. Upam, da se vam lahko oddolžim s kakšno tortico ali piškotki. Vam smem prosim kaj prinesti?" "Prosim." reče ena od nepostreženih oseb. Natakar odide. Ne pride nazaj. Na koncu gre najmanj jezna oseba (tista, ki se je omizju pridružila nazadnje) noter in plača račun.

Se sprašujete zakaj nisem prosila za knjigo pritožb? Vam povem? Zato, ker sem komaj čakala, da se poberem od tam, na možnost pritožbe sem se spomnila šele doma, ko je bilo že prepozno.

Draga najboljša kava s smetano, pogrešala te bom. Adijo!

P.S. Fotografija je zgolj simbolična.
AVTOR VANJA OB 7:41 DOP. 12 KOMENTARJEV:  
ODZIVI: 	
ČETRTEK, SEPTEMBER 06, 2012

Lajt
- 


Pride kakšen dan, ko si tako vesel, da bi od veselja kričal. Se vam tako pisanje zdi patetično? Meni ja. V bistvu mi gredo ljudje, ki nenehno oznanjajo svojo srečo in veselje, patetični in zategadelj mi gredo na živce. Če ste tudi vi taki kot jaz, potem vas lepo prosim, da ne berete naprej. 
Vesela sem, ker imam končno svojega zobozdravnika. Takega, ki dela na koncesijo. Po vseh denarničnih tegobah, povezanih z zdravljenim zobom, ki me je imel koštati 490€, prekleto cenim dejstvo, da me je bil nekdo pripravljen "posvojiti". Za začetek bomo zamenjali nekaj plomb in izpulili troje modrostnih zob. Malo manj srečna, ko pomislim na to, ampak kar je treba, je treba. Druga dobra reč pri tej stvari je, da je ta koncesionarski zobozdravnik stacioniran v Postojni - tam pa imajo, kot sem pred časom slučajno ugotovila, strašansko dobre toaste. Sicer mi še ni čisto jasno, kako bi človek uspešno združil spuljene zobe in toast, ampak prav zaradi toastov se veselim naslednjega obiska Postojne. Mogoče pa le ne bomo tako zelo hitro pulili in bo torej še čas za kakšen toast ali dva.
Danes mi je, med drugim, iz ramen padel ogromni stari greh. Počutim se pol lažjo - ne glede na to, da bi tehtnica verjetno kazala tako kot kaže vedno, nesramnica, lažniva. Ker imam občutek, da tehtnice vedno lažejo, se raje ne tehtam. Skratka, danes se počutim neverjetno lahko.
Veselim se sobote, ker bom sama doma. Pa ne samo to, prav nikogar od "mojih" ne bo v mestu, kar seveda pomeni, da bom prisiljena dan preživeti v popolni samosti. Ne spomnim se, kdaj sem bila nazadnje prisiljena sama iti na trg in pohajkovati po ljubljanskih ulicah. Bo prav pasalo. In jesen je v mestu. Sem vam že povedla, da sva po novem z jesenjo prijateljici?
AVTOR VANJA OB 9:18 POP. 7 KOMENTARJEV:  
ODZIVI: 	
TOREK, SEPTEMBER 04, 2012

Jesen je čas z Brahmsa
- 


"Gospa, greste vi tudi v šolo?" je spraševal režeči se mulc, medtem, ko sem si s kolesom utirala pot med njimi. Včeraj, ko so mladiči dobesedno preplavili mesto, se je bilo precej težko prebijati skozenj. Zadnje čase me vse večkrat nazivajo z gospo in to mi je vedno bolj všeč. Če izgledaš premlad, ima marsikdo občutek, da te lahko pošlje po čike in časopis, ali pa poboža po laseh in v roke stisne liziko. Če si gospa, si gospa in imaš mir. Sicer pa, ko sem bila stara toliko kot so zdaj oni, so se mi zdeli ljudje, ki so bili stari toliko, kot sem zdaj jaz, prastari. Kakor koli že, meni je dejstvo, da sem (končno) prepoznana za gospo, všeč - navsezadnje ima tudi starost svoje prednosti.
Berem, da naj bi bila Kosovelova Pravica najbolj prodajana knjiga v avgustu. Očitno  ljudje kljub navidezni apatiji gojijo tiho željo po spremembah. Moj preskromni prispevek k trenutnemu stanju v družbi je zmerna do pretežna ignoranca. Nič nimam od tega, če berem in poslušati stvari, na katere nimam vpliva. Kljub vsemu se človek ne more kar tako odrezati od sveta, na vsake toliko časa nehote preberem kakšno bedastočo  ...
Kje drugje bi bil minister, ki na Twiterju kvasi takšne neumnosti jih kvasi Drvinko (med drugim, o morebitnem odpuščanju na Delu: »To je pa dobra novica bomo imeli več objektivnega poročanja …”), že zdavnaj prisiljen podati odstopno izjavo. Nametavanje neumnosti in žalitev je, kot se lahko vsak dan znova prepričamo, v zadnjem času postalo vsakodnevni šport. Ko je neumnosti preveč, postanemo nanje neobčutljivi. Ali pač ne?! Neobčutljivost v kombinaciji s prestrašenostjo, je precej nevarna kombinacija.
Včeraj sem, medtem ko sem iskala informacije o neenakomerni pigmentaciji, na enem od forumov naletela na temo o družini, ki je umrla v nesreči z balonom. "Ta hči je imela za starša po letih stara starša." in "To se pa zgodi, ko skušajo starši svojim sončkom omogočiti vse živo in gredo potem, ko izčrpajo vse možnosti (beri: otroka ne veseli nič več) še na takšne daredevilske (drzne) podvige, kot je izlet z balonom ob napovedi slabega vremena." sta bila dva od komentarjev. Do zdaj sem bila precej zmotno mislila, da so norci, ki se po forumih pričkajo o politiki najhujši, a očitno temu ni tako. Kaj se dogaja s to družbo?
No, potem pa sem naletela na tale članek. Človek je vesel, ko prebere kaj takega.

Naj vas zgornji zapis ne zavede - nisem (še) zapadla malodušju. Pri meni je vse po starem, potihem odštevam dneve do naslednje selitve (kajti, kot vemo, pri meni leto ne more miniti brez vsaj dveh), hodim na Rožnik, kuham jabolčni kompot in poslušam Brahmsa. Menda je jesen primeren čas zanj, so rekli tisti, ki vedo. 

Pred dnevi sem, precej ponosno, v mehurčkast polivinil zavila nakit, ki bo ta teden odpotoval na razstavo v izraelsko mesto Holon. Bi bil to lahko razlog za pozno-jesensko potovanje? Menda že.
AVTOR VANJA OB 7:07 DOP. 12 KOMENTARJEV:  
ODZIVI: 	
TOREK, AVGUST 28, 2012

Sive fotografije barvnega vsakdana
-






Da le misli niso sive.
AVTOR VANJA OB 6:19 DOP. 5 KOMENTARJEV:  
ODZIVI: 	
PONEDELJEK, AVGUST 20, 2012

Tam, kjer zvezde močneje svetijo
-


Mačka je svoj protest ob vrnitvi domov izrazila tako, da je šla ležat na pesek v svoj wc. Jo čisto razumem, mestno salonsko mačjo gospo. Ni treba biti mačka, da veš, da se ležanje na soncu, lovljenje kobilic in nočni pohodi v  omare, ki v svoji notranjosti skrivajo prijetno mehke volnene jopice in puhaste tuhne, ne more primerjati z življenjem v mestu, kjer se ne dogaja prav nič (mačkam zanimivega).


Tudi nam, ljudem ni treba iti prav daleč, da si odpočijemo, dopust je lahko kjerkoli - predvsem tam, kjer si lahko oddahnemo od vsakodnevnih neumnosti. Prednost hiške, v kateri smo bili nastanjeni je, da nima urejene internetne povezave, tako je bil radio (nismo ga prižgali) edina vez z realnostjo. Ob vrnitvi domov in spoznanju o prikrajšanosti za spremljanje javne razprave o zunanjem izgledu naše varuhinje človekovih pravic, o čemer sem brala v članku Tanje Lesničar - Pučko, sem  bila  enotedenske odrezanosti od informacij vesela še bolj kot prej.

Biografski roman o Borisu Cavazzi sem prebrala precej hlastno, lahko bi rekli na dušek. Cavazza - velik človek, šarmantni gospod, o katerega življenju sem ter tja kaj zasledimo (zadnja leta na srečo manj) v rumenem tisku. Knjiga odstira zaveso, popelje nas na njegovo življenjsko pot, kjer z  iskrenostjo opisuje vse - svoje otroštvo, prva razočaranja, krivice, občutek sramu, težko življenje brez očeta, pa kasneje pot iskanja, svoje ljubezni in izgube bližnjih. Priporočam. Razen, če niste skeptični do tovrstnih branj. Jaz nisem.


Nenazadnje so počitnice lahko tudi čas za testiranje potrpežljivosti. Edino takrat namreč najdeš čas, da se s pletilkami in kozarcem piva usedeš na teraso in ne vstaneš, vse dokler ne naštudiraš vzorca, za katerega kasneje sicer ugotoviš, da ti ni všeč, ampak od zdaj naprej obvladaš nove pletilske prijeme, kar pa tudi ni zanemarljiv podatek. 

Tolažba, da je na počitnicah dovolj časa za vse, ne drži. Ogromno reči je ostalo neprebranih in ničesar nisem spletla. Kvačkane rokavice ne štejejo.
AVTOR VANJA OB 8:18 DOP. 6 KOMENTARJEV:  
ODZIVI: 	
ČETRTEK, JULIJ 26, 2012

Vmesni čas
-


Tole je stanovanjski blok za ptiče. Ni jih bilo doma. Tudi mene ni bilo doma. Šla sem v arboretum Volčji potok, kjer je posneta tudi zgornja fotografija ptičjega bloka. V teh nekaj letih, odkar me ni bilo v park, so se stezice in steze v njem namnožile in okupirale, meni so do sedaj še neznane, dele okoli parka. Sprehod skozi gozd v jutranjih meglicah je neprecenljiv in predvsem neprimerljiv z jutranjim tekom mimo krematorija in britofa. Ampak, če dobro premislite, tek mimo krematorija in britofa niti ni tako zelo slaba zadeva kot bi si bil človek mislil. Ko tečem tam mimo, namreč veliko premišljujem o smrti in minevanju in potem me vedno znova prešine misel, da imam res srečo, da nisem na tisti drugi strani in potem veliko bolj z veseljem tečem.
Prav čuden občutek imam, kot da ni poletje. Sopara in vročina, pa hlad in deževje in spet sopara. Zdi se, kot da je nekoliko jesensko. Zdaj so taki časi, da komaj čakam zimo. Letošnja naj bi bila, če se bodo stvari odvile kot je treba,  prav posebna. Ampak do takrat bo treba še veliko reči postoriti in še veliko knedlov pojesti. Knedli so nevarni, zato jih kuham zgolj enkrat na teden. Ta teden so že bili na sporedu. V ponedeljek. Zdaj jem domač paradižnik z vrta. In pijem Pu Erh. Sedim za šivalnim strojem in po hrbtu mi teče kot bi bila na Kitajskem.



Petkov večer bo deloven, sobota tudi. V nedeljo gremo na piknik. In potem bo spet ponedeljek. Morda bomo jedli knedle. :)
AVTOR VANJA OB 11:24 POP. 9 KOMENTARJEV:  
ODZIVI: 	
PETEK, JULIJ 20, 2012

Ta in vsi drugi večeri
-


"En večer, medtem ko si bila ti v Londonu, smo sedeli tule - A, M in jaz - in pili čaj." ji pripovedujem. "Ko je zmanjkalo čaja, sem rekla M, da je ona na vrsti, da ga skuha." "Čakaj no, pa ne bo zdaj M kuhala čaja," reče A "saj ni tukaj doma." "Saj tudi jaz nisem." odvrnem. "Saj res, nihče od nas ni tukaj doma."
I posluša in se smeji. Ona nikoli ne komplicira "za vsak drek". Je ena izmed najbolj neposrednih in odkritih ljudi kar jih poznam. Včeraj, medtem ko sem s kozarcem traminca v roki ("Kupila sem ga, ker sem vedela, da prideta. Zame je ena steklenica preveč, saj se pokvari še preden jo spijem do konca." je rekla) poslušala zgodbe, ki jih eno za drugo vleče iz kupa spominov, sem pomislila na to, kako pogrešam najine sprehode na Rožnik, ki so bili - tako kot ta večer - polni zanimivih zgodb iz preteklosti. Z velikim zanosom pripoveduje o svojem trenutnem projektu, na plano vleče zapiske, fotokopije, revije, potem skoči dol v avto, po kipec Triglava in Sedmerih jezer, ki ga je včeraj dobila pri prijateljici.
Enkrat, v času tistih šestih mesecev, ko sva si delili njeno prostorno pravljično stanovanje,  je rekla, da se nehote na vsake toliko časa, zaradi svojih let, počuti kot, da je moja druga mama. Kakor koli pomislim, je I, čeprav nima otrok, ena najbolj materinskih žensk kar jih poznam. Nihče mi ne bo rekel, da rojstvo otroka nujno pogojuje materinskost. Za ogromno žensk z otroki vem, da niso prav nič materinske. Ampak pustimo to, kdo sem jaz, da bi sodila o tem, me boste vprašali. Ne bom vam odgovorila, si pa mislim svoje.
"Hecno, ko greš na obisk nekam, kjer ti je vse tako domače." pravi A, medtem ko odhajava. "Ja res, vedno ko pridem sem, imam občutek, da na nek način pridem domov." rečem. Malo kasneje sediva na prazni tržnici, na stojnici, vsak s svojim burekom v roki. "Si predstavljaš, da bi ta trenutek jedel burek v Dravljah? Ali v Trebnjem?" vprašam. "Ne." "Jaz tudi ne." Pojeva do konca, natočiva mleko iz mlekomata in odbiciklirava domov.
AVTOR VANJA OB 6:39 DOP. 3 KOMENTARJI:  
ODZIVI: 	
NEDELJA, JULIJ 15, 2012

Garažna razprodaja
- 


V parku Tabor - tretjič. Tokrat na drugi strani stojnice. Naprodaj smo nesli cel kup neuporabnih predmetov - od čevljev, oblačil, nakita, CD-jev, preproge, do kipcev in ostalih "dekorativnih" reči.



Zanimivo je, da gredo najbolj v promet stvari, za katere  si prepričan, da nikogar ne zanimajo. Ne sodi drugih po sebi.









Tale reč spodaj me spominja na sicer kratko, a nadvse prijetno obdobje, ko sem živela v čarobnem stanovanju, nabasanem z vso kramo tega sveta - ena izmed predmetov je bila keramična kravica v obliki vrčka. "Ta vrček mi je všeč, ker je tako zelo butast." sem pojasnila prodajalcema. "Res je butast." se je strinjala prodajalka. Pa je šel z mano. Za dva eura.  Tako, za izkupiček sem torej nabavila špecerijo, obleko in butast "nebodigatreba", katerega vrednost znese dvajsetkrat več, kot sem plačala zanj - kar je točno toliko, kot sem danes zapravila za vse skupaj. Kravji vrček lahko kupite tu.



AVTOR VANJA OB 12:15 DOP. 8 KOMENTARJEV:  
ODZIVI: 	
SOBOTA, JULIJ 07, 2012

Rešetka
-


AVTOR VANJA OB 10:44 POP. 2 KOMENTARJA:  
ODZIVI: 	
ČETRTEK, JULIJ 05, 2012

Nove poti?
-


So večeri in je večer. Prijetno vznemirjenje ob odkritju nečesa, kar bi lahko pomenilo uresničenje sanj v realnosti, tistih, ki so bile tu od nekdaj, obenem pa rahel strah pred vprašanjem, če ni to morda le ena v nizu neprištevnih impulzivnosti. Potrebujem uč zunanjega opazovalca. Stanje hipnega navdušenja je namreč dih jemajoča lastnost, ki telo napolni z endrofini, kaj hitro preveč zaslepi, morda celo postane nevarna. Zvečer si rečem, da je treba zadevo prespati,  naslednje jutro se zbudim prepotena in s suhim grlom. Odločitve. Tehtanja. Iskanja.  Zaljubljanje v lastne sanje. Sliši se nevarno. Ostati na realnih tleh sivega povprečja ali podleči drznosti?

Posedanje na zidu za Križankami. Glasba Michela Nymana je bila prijetna podlaga za klepet in snovanje novih planov.


AVTOR VANJA OB 7:15 DOP. 3 KOMENTARJI:  
ODZIVI: 	
PONEDELJEK, JULIJ 02, 2012

Na Koroškem
-






Odzvali smo se prijaznemu povabilu in preživeli prijeten vikend na Koroškem, ki smo ga zaključili z ogledom razstave v Koroški galeriji likovnih umetnosti v Slovenj Gradcu. Ogled Tisnikarjevih del, pričakovano, sproži mračne občutke, medtem ko Veličkovićeva platna to še potencirajo. Ogromnih platen, na katerih kraljujejo tema, ogenj, kri in smrt, se ne da opisati z besedami, treba jih je videti v živo. Razstava bo odprta do konca julija.
AVTOR VANJA OB 8:37 DOP. 2 KOMENTARJA:  
ODZIVI: 	
TOREK, JUNIJ 26, 2012

Praznik
-


Odsotnost sredstev, ki merijo čas, zrenje v zeleno in poslušanje čričkov, imenujem praznik.



Brskanje in potrpežljivost se izplačata. Ne le zgolj in samo takrat, ko gre za jagode.



AVTOR VANJA OB 7:21 DOP. 3 KOMENTARJI:  
ODZIVI: 	
PETEK, JUNIJ 22, 2012

It's a man's man's world
-


Ura je šest zjutraj in čakam nevihto. Vstala sem ob pol šestih, spila čaj in zložila perilo. Že spet nisem vedela, v katerem delu omare imamo moške spodnje gate. Ker tako redko pridem na vrsto za zlaganje perila, vmes vsakič znova pozabim, v katerem delu omare ima moj moški spravljeno spodnje perilo. On seveda ve, kje ima mesto moje. Pri nas se gospodinjska dela ne delijo na moška in ženska, vsak si izbere in opravi delo, ki mu tisti trenutek bolj leži. Vesela sem, da mi ni treba likati. Likam poredko, saj 90% moje garderobe ni potrebno likati. Ampak danes bom. Ker na likanje čaka top iz COS-a, ki je prispel včeraj. Je lep, ne?
Skratka, čakam nevihto, ki je še vedno ni. Vremensko naporen teden je v meni naselil apatičnost in malodušje, ki sta jo, na  večer dne, ko sem posnela zgornjo fotografijo, pregnala divje rdeča šminka in dve kepici sladoleda iz 100% marelice. Kdo bi si bil mislil, da imamo v Župi tak dober sladoled! Ko se bom odselila, bom pogrešala marelični sladoled. In ptiče v parku. Ker ptičev imamo pa res za cel pevski zbor. V življenju še nisem slišala toliko ptičev na kupu. Nasploh je tu precej bolj mirno, kot bi si bil marsikdo predstavljal. Na smeh mi gre vsakič znova, ko slišim ljudi idealizirati življenje v hišici z vrtom. Kadar grem domov k staršem (domov je namreč več), koristit vrt, teraso in vse te reči, ki pritičejo hiši, se vsakič znova ne morem načudit vsem motečim zvokom iz okolja, ki kvarijo užitke veleopevanega življenja v hiši z vrtom na deželi. Tu kosilnica, tam tudi, eden z brnečim strojem lišpa balkonsko ograjo, sosed, ki se mu bo "štrajfiks" vsak čas prirasel na roko, pa spet drajsa svoje dvorišče. Ko bo že desetič ta teden podrajsal vseh 400 tlakovcev in očistil fuge med njimi, se bo s sesalcem spravil posesat prostor med grmički. Da, prav ste slišali, nekateri sesajo tudi okoli hiše! Povsod, le tam kjer bi bilo treba - po svojih glavah - ne. Da vreščeče sosede s petimi vnuki (ki je v vreščanju vsi skupaj ne prekašajo) ne omenjam. Idila pa taka!
Medtem, ko vam razlagam razne nepomembnosti, za katere verjamem, da vas prav nič ne zanimajo, ampak prav vam je, kaj pa sploh berete, je začelo besno deževati in pihati. Kar naj. Sicer bo zavoljo tega dejstva jutranja rekreacija odpadla, ampak nič hudega.
Boste gledali letošnjo proslavo ob dnevu državnosti? Jaz ne. Iz več razlogov. Prvi je ta, da se mi žal vedno bolj dozdeva, da ta trenutek pravzaprav nimamo česa proslavljati. Naj proslavljamo dejstvo, da po 21. letih naša država hrza kot konj v zadnjih vzdihljajih? Naj proslavljamo splošno nezadovoljstvo? Dejstvo, da državo vodijo ljudje, ki delujejo po principu tanka?! Seveda si ne bom mogla kaj, da v naslednjih dneh ne bi z enim očesom ošvrknila člankov na to temo. Prav močno me zanima, kdo so tisti "umetniki", ki se bodo poklonili našemu Gospodu. Ampak proslave pa ne bom gledala. V torbo bom zložila nekaj malega oblačil,  kup knjig, ki so včeraj prispele po pošti, napakirala mačko in se umaknila daleč stran. Tja, kjer je televizija pokvarjena, tja, kjer ni ne internetnega in ne telefonskega signala. Vi pa imejte svoj dan državnosti, če vas to res tako močno veseli. Nasvidenje!
AVTOR VANJA OB 6:20 DOP. 9 KOMENTARJEV:  
ODZIVI: 	
TOREK, JUNIJ 19, 2012

Mladi krompir s pirejem
-


Tole je ena izmed stvari, ki sem jo želela že dalj časa narediti, pa ni nikoli prišla na vrsto. Ker smo v soboto pri gospe Romani kupili kilogram graha, sem si lahko privoščila malo eksperimentiranja.

Za grahov pire z meto, za dve osebi, potrebujete:
slab kilogram graha
tri lističe ta močne mete (napr. mete peperminte)
rezino masla
sol po okusu

Grah približno štiri minute kuhate v osoljeni vodi, nato pa ga, skupaj z maslom in meto sprirate. Hitro in enostavno. Pa lepo za videt. Če niste ravno eni tistih, ki zbežijo, ko na krožniku zagledajo "nekaj zelenega". 

Razliko med slabim in dobrim kilogramom sem shranila za danes, ko bo na mizi rižota z grahom in mladim korenčkom.
AVTOR VANJA OB 6:45 DOP. 3 KOMENTARJI:  
ODZIVI: 	
PONEDELJEK, JUNIJ 18, 2012

Imate kaj za prodat?
- 


Jaz imam. Ampak namesto, da bi kaj prodala, kupujem. Enkrat v bližnji prihodnosti, morda že prav kmalu, se bom preudarno posvetila drobovju v omarah in predalih, izbrskala vse nepotrebno in rezervirala prodajni prostor v parku Tabor. Ideja o kroženju stvari za simbolično ceno v svetu sicer ni nič novega, le pri nas se je, zahvaljujoč puncam iz Prostoroža, ideja tako imenovane "yard sale", prijela šele v zadnjem času. Tak sejem je idealna priložnost, da se znebimo pozabljenih, nepotrebnih stvari, ki brez razloga kradejo dragoceni prostor v stanovanjih, po drugi strani pa lahko z malo denarja pridemo do "novih" reči.



Sobotno vzdušje v parku Tabor je bilo, kot vedno na tovrstnih dogodkih, nadvse prijetno. Veliko se je klepetalo, barantalo, pomerjalo, sem ter tja tudi nostalgično vzdihovalo. Med brskanjem sem naletela na uporabno knjigo o grafiki in jo kupila po ceni "kolikor daš", 3 eure sem odštela za zanimive, rahlo čudaške uhane, 6 pa za obleko. Na žalost v ponudbi oblačil prevladujeta velikana H&M ter Zara, ampak, če pozorno pobrskate po razstavljenem, boste našli tudi kaj bolj zveličavnega. Med torbicami mi je v oči padla Anina, ena prvih, se mi zdi.



Obleko na spodnji fotografiji, ki se mi prilega kot ulita, mi je prodala simpatična punca, ki je, poleg tega, da je ponujala zanimive kose oblačil, tudi znala prodajati. Pritegnila me je kombinacija decentnega kara in cvetličnega vzorca. Sicer vzorčastih reči skoraj ne nosim, saj se jih ponavadi prehitro naveličam. Ravno iz tega vzroka za takole obleko ne bi bila pripravljena plačati polne cene, če jo dobim napol zastonj, jo pa z veseljem vzamem. Poleg tega bi se rada vsaj za kakšen dan ali več, znebila črne.



Tako. Mi je bilo včeraj prijazno očitano, da nič ne pišem. "Saj itak nihče ne bere." je bil moj odgovor. "Jaz berem." "Ti itak že vse več." "Saj je vseeno."



Blogi so out, Facebook uporabljam le še zato, da sledim najavi dogodkov, ki me zanimajo. Tviterja nočem niti povohati, saj se mi zdi, da predstavlja le še eno izmed potencialno nevarnih reči za odžiranje časa. Sumim, da počasi prihaja čas za izstop iz virtualnega sveta. Počasi.

PONEDELJEK, JUNIJ 18, 2012

Kruhovi knedlički
-


Polna realizacija vikenda češkega filma je sicer, zavoljo preveč lepega vremena ter številnih aktivnosti, padla v vodo, smo pa uspeli realizirati vsaj dvoje: pogledati  Formanovo Zlatolasko in skuhati kruhove knedle.
Ne pomnim kdaj sem jih nazadnje jedla, moralo je biti vsaj dvajset let nazaj. Ponavadi smo jih doma jedli s kakšno omako v kombinaciji z mesom ali pa z golažem. Ker v našem gospodinjstvu nismo ljubitelji mesnih jedi, smo knedle vtaknili v družbo zelenjavne omake.

Za pastozno kruhovo zmes sem vkup vrgla tole:

Za pet pesti na drobne kocke narezanega posušenega kruha
dve mali jajci (lahko bi ju nadomestila z enim velikim)
dve vejici petršilja
eno popraženo čebulo
malo mleka
ščep soli
poper
malo moke (za vezivo) 

Kruhove kocke najprej poškropite z mlekom, nato pa skupaj z naštetim zmešate v pastozno zmes. Manj dodane moke rezultira bolj rahle knedličke, moji so bili, ker sem jih delala prvič in sem se še malo lovila pri konsistenci testa, precej trdi. Skuhate jih v osoljenem kropu - čas kuhanja določijo knedli sami - ko priplavajo na površje, so kuhani. 
Zelenjavna omaka na sliki  je sila preprosta mešanica popraženih melancan, v kombinaciji s paradižnikom in baziliko.

AVTOR VANJA OB 8:11 DOP. NI KOMENTARJEV:  
ODZIVI: 	
Petkovi presenečenji
-


Knjiga o oblikovanju svetlobe v interjerju me je nadvse razveselila. Prelistana, na podrobnejšo "obdelavo", že čaka na vrhu knjižnega kupa. Matilda, najlepša hvala!
Zapestnica pa je izdelek izpod rok nekoga, ki pravi, da si do nedavnega nikakor ni predstavljal, da bo kdajkoli izdelal kakšen kos nakita. Pa ga je. Posebej zame.
AVTOR VANJA OB 7:40 DOP. 3 KOMENTARJI:  
ODZIVI: 	
NEDELJA, JUNIJ 03, 2012

Dan dobrih kupčij in finih najdb
- 


Rabljena knjiga za 3, čajni set iz bolšjaka za 8, jagode izza vogala v Župi za 1 evro ter fina bela jopica in živo rdeč brezrokavnik iz merino volne, pobrana direkt s kosovca pred Kino Dvorom, so današnje pridobitve. Skodelica je kot naročena za metin čaj, knjiga čaka na polici, jagode smo že pojedli, oblačila pa v vrečki čakajo na ročno pranje. Zadovoljiv dan, samo dež mora še padat, pa bo!


AVTOR VANJA OB 8:43 POP. 2 KOMENTARJA:  
ODZIVI: 	
PONEDELJEK, MAJ 21, 2012

Vrtnice, vonj morja in okus po bezgu



Ker so babičini turški nageljni, ki krasijo našo mizo, preveč rdeči, da bi se spoprijateljili s fotografskim objektivom, semkaj pripenjam piranske vrtnice. Vrtnice so najlepše v naravi, posebej te stare sorte, ki krasijo fasade hiš iz davnih časov. Za tiste generične v vazi mi nikoli ni bilo kaj dosti mar.



Ti dolgi, sveži pozno-majski in zgodnje-junajski dnevi so, vsaj zame, zame eni najlepših v letu. Na tržnici se pojavijo prve jagode in češnje, hladilnik je poln špargljev in solate, namesto redilnih sladic pa je na mizi rabarbarin kompot. Da ne omenjam dišečih bezgovih grmov, ki me vsakič ko grem mimo, prikujejo podse in kar ne morem se upreti, da ne natrgam šopka cvetov. V soboto zjutraj sem v čutaro z vodo fliknila bezgovo socvetje, dodala malo limoninega soka in nastala je prav fina osvežilna pijača za na izlet.



Eden izmed največjih podvigov preteklega vikenda je na sveže pospravljena garderobna omara, kjer so po novem oblačila zložena v skorajda vojaškem redu. Najpomembnejša pridobitev pa je vsekakor ogromen klobuk s širokimi krajci, ki zdaj zaseda zelo velik del majhnega prostora v tej, lepo pospravljeni, garderobni omari. Ampak danes dežuje in menda bo deževalo še cel teden, nič priložnosti za klobuke torej, kvečjemu za kakšen dežnik. Zakaj si ni še nihče izmislil dežnika-klobuka?!
Še ena zelo pomembna stvar se je zgodila: premagala sem odpor do umetnega usnja in si kupila zenf rumeno torbo v imitaciji usnja, ki pa ne izgleda kot skaj. Kar seveda ne pomeni, da izgleda kot usnje. Ampak to ni važno, važno je, da ne izgleda kot skaj. Potrebovala sem nekaj poletnega, štrapacnega, boršastega, nekaj kar si lahko navesiš na ramo, oprtaš "po poštarsko", damsko navesiš na pregib roke ali pa preprosto nosiš v roki. Da to "nekaj" na listku ni imelo trimestne ali celo štirimestne številke, tudi ni tako zelo nepomemben podatek. V seriji vseh ogledanih torbic v zadnjih nekaj mesecih, se je z všečnostjo, v soboto kupljenega izdelka, lahko primerjala le črna usnjača v beneškem outletu, ki pa je bila znižana iz ene štirimestne na drugo, prav tako štirimestno cifro. Perverzno ponosno, bi človek rekel.
AVTOR VANJA OB 12:14 POP. 3 KOMENTARJI:  
ODZIVI: 	
PETEK, MAJ 18, 2012

Solata, ki bi hotela biti hummus, pa to ni
-


Tole smo, za današnjo malico, sčarali včeraj pred spanjem. Porabiti je bilo treba gomoljno zeleno, dodali smo čičeriko in nastala je nadvse okusna solata.

Sestavine za dve porciji:
1 srednje velik gomolj zelene (skuhan, narezan na kose)
1 mala pločevinka čičerike
šopek drobnjaka in peteršilja
črni sezam
ščep kurkume
žlica tahina 
poper
oljčno olje po okusu
sol
limonin sok

Če to zmešate, bo nastala fina solata. 

Zdaj pa hitro spat, da bo čim prej jutri, v hladilniku namreč za zajtrk čakata bivolja mocarela in paradižnik. In danes sem kupila nov zavojček earl greya. Lahko noč!
AVTOR VANJA OB 10:59 POP. 4 KOMENTARJI:  
ODZIVI: 	
Daleč potujejo oblaki
-







Razmršeni oblaki. Hecna je, predzadnja fotografija. Še nikoli prej nisem na nebu videla videla takega mavričnega pojava.
AVTOR VANJA OB 10:49 POP. NI KOMENTARJEV:  
ODZIVI: 	
NEDELJA, MAJ 13, 2012

Run, baby run!
Tek trojk neguje tradicijo in spomni na tisto, na kar bi marsikateri želeli pozabiti. Včasih so ga tekli v vojaških uniformah ter s puškami na rami, začetek in cilj pa nista bila v centru mesta, kot danes, temveč pod Orlami. Zanimivo bi bilo videti fotografije iz tistih časov. Na ta dan mesto vsakič znova prevzame posebna atmosfera, v zraku namreč diši po prijateljstvu in povezanosti ter močni volji. Naš skupinski protokol je vsakič posebej enak, v sicer vedno različnem vrstnem redu: Odtečeš dvanajstko, potem pa na trg, na pivo, na pizzo v Trto. Uh, kako sem zavidala ženski s štartno številko na prsih, ki nam je na Krakovskem nasipu nasproti prihajala z vrečo solate v rokah, medtem ko sem sama mislila, da bom ali spustial dušo ali pa skočila v Ljubljanico. Pa se ni zgodilo nič od tega, moja sotekmovalca sta me namreč lepo "pripeljala" do cilja.
Zatečene noge in prijetna splošna utrujenost, sta rezultat moje današnje udeležbe, tretje po vrsti. Sem si rekla, da se na tek nikoli več ne podam  tako zelo nepripravljena - vsaj štirinajst dni  priprav mi je manjkalo. Na zadnjih dveh kilometrih namreč nisem več vedela, ali si bolj želim vode ali sence. Kombinacija peklenske vročine, kolena z opornico, zatečenih prstov in splošne nepripravljenosti res ni najbolj posrečena in blagodejna kombinacija. Ampak rezultat je bil za minuto slabši kot lanski, kar je precej proti mojim pričakovanjem. Tako, zdaj pa veselo naprej ...

AVTOR VANJA OB 12:01 DOP. 3 KOMENTARJI:  
ODZIVI: 	
TOREK, MAJ 08, 2012

Toskanske
- 

















"Za nosom", po toskanskih gričih ... Po prihodu domov je shrambna omara polna raznovrstnih testenin, v kuhinji pa čaka nov polmetrski valjar, ki bo pod seboj zmlel semolino in jo spremenil v testenine. "Life is good!"
AVTOR VANJA OB 7:39 DOP. 4 KOMENTARJI:  
ODZIVI: 	
PETEK, APRIL 20, 2012

...
-

Muhasto aprilsko vreme s svojimi nenehnimi presenečenji mi je všeč. Česa tako dramatičnega, kot sem videla danes, nisem videla še nikoli. Tekla sem od Stožic proti pokopališču na Žalah, nebo v smeri proti gradu je bilo kar naenkrat grozeče temno sive barve, na moji strani je sijalo sonce, krošnje dreves so bile ožarjene, sijale so v zelenih odtenkih. Perfekten (skoraj) kič. Seveda sem bila, kot se za tako situacijo prav po murphyevsko spodobi, brez fotoaparata. Ampak ja, dežju nisem uspela ubežati, tam pri žalskem rondoju me je ujel dež s točo. Do kože premočena sem hitela mimo garaž v savskem naselju, ko se je ob meni ustavil avto. Prijazni voznik vpraša, če me lahko kam zapelje. "Najlepša hvala, nimam več daleč." odvrnem, tip pa mi ponudi dežnik. "Hvala, res ni treba, še par korakov imam." povem. Skoraj neverjetno je, si mislim, da še obstajajo taki ljudje.


Deževno popoldne me je parkiralo na posteljo - kup knjig in revij, najljubša kvačkana odeja in še kaj ... Doma se prav fino počutim, ne glede na to, kje sem doma. Zanimivo je, da se v preteklih domovih, kljub temu da ne živiš več tam, vedno počutiš prav domače. Ravno v torek sem šla v prejšnji dom obiskat I., pa se mi je v enem trenutku zazdelo, kot da nisem nikoli odšla. Že ko vstopiš v prostor, te pozdravi dobro znani vonj, ki pravi "doma si". Skratka, jaz sem rada doma. Rada domujem in rada se ob kom udomačim. Fino je živeti z ljudmi, katerim ni treba nenehno nečesa pojasnjevati. Lepo je biti svoboden.


AVTOR VANJA OB 9:56 POP. 2 KOMENTARJA:  
ODZIVI: 	
NEDELJA, APRIL 15, 2012

Neprisiljena statičnost
-

Miren in nedružaben vikend. Na sobotni deževni večer sem (ni lepo, priznam), namesto na dobrodelni koncert, zavila v Kinoteko. Misel na dejstvo, da je bil vsaj en član družine dobrodelen, sicer rahlo tolaži, a kljub vsemu ... Po petkovem ponesrečenem izboru ogleda Larsove Evrope, je bila misel na dvojni almodovarski večer naravnost odrešujoča. In v kino sem se, kot v dobrih starih časih, odpravila sama.


Ne pomnim, kdaj sem bila nazadnje tako nedeljsko lenobna kot danes. K zajtrku so me poklicali, na kosilo pa smo se odvlekli kar na Miklošičevo. Burek za kosilo?! Zakaj ne. Sem pa med zajtrkom in kosilom zložila perilo in s kisom očistila kuhinjo. Za nafutrat slabo vest je bilo čisto v redu.
Deževni vikendi so super.
AVTOR VANJA OB 9:33 POP. 5 KOMENTARJEV:  
ODZIVI: 	
SREDA, APRIL 11, 2012

Vse ženske so kurbe (in malokateri moški je peder)

Gledališče Glej, včeraj ob osmih zvečer. Na sporedu monodrama Kurba, pisateljice Vedrane Rudan, v izvedbi, kot se je v naslednji uri in pol izkazalo, za to predstavo več kot primerne, Violete Tomič. Pred vhodom stojijo ženske (kurbe, kot smo kasneje izvedeli) in sem ter tja kakšen moški (peder). Mislim, da sem v množici ljudi, ki so nekaj minut zatem napolnili dvorano, ugledala maksimalno šest pedrov. Kako to, se sprašujem?! Kje so in kaj počno pravi moški vseh teh gospa?! Možnosti je več. Čisto mogoče je, da ti, domnevno pravi moški mislijo, da se to, da neka igralka na odru uro in pol razlaga, da so ženske kurbe, njih ne tiče. Zato, da bi izvedeli nekaj, kar itak že vedo, jim vendar res ni treba hoditi v gledališče. Možno je tudi, da te gospe moških sploh nimajo. Lahko da so jih že pokopale (večina gospa je bilo namreč srednjih let) ali pa so jih njihovi možje morda zamenjali za mlajši model, kateremu rok uporabe še ni potekel. Ena izmed možnosti, ki se ponuja je, da imajo te ženske svojih pravih moških poln kufer, pa so se odločile, da bodo imele tako imenovani “ženski večer” - šle bodo na Kurbo in se neskončno zabavale. Po predstavi bodo zavile v najbližji lokal in družno udrihale po pravih moških.
Skratka, kar želim reči je, da vam ogled predstave Kurba, ne glede na to, ali ste kurba, peder ali pravi moški, toplo priporočam. Še bolj toplo, če ne celo gorko, pa predstavo priporočam vsem zagretim vernikom in vernicam ter cerkveni duhovščini. Slednji še posebej. Seveda nikakor ne trdim, da bo predstava zagretim vernikom, vernicam in duhovščini všeč, ampak ... saj tudi meni marsikaj ni všeč, pa moram to gledati dan za dnem.
Kurba v uri in pol mojstrsko nastavi ogledalo vsakdanjemu življenju - opravi s položajem ženske v družbi, seksualnostjo, abortusom, smrtjo, politiko, cerkvijo, z odnosi. Zame, ki sem knjigo brala z navdušenjem in se ob branju celo zabavala, je bil ogled, proti pričakovanjem, mestoma malce travmatičen. Pisateljica je v enem od intervjujev izjavila, da predstava “zadane bolj kot knjiga”. Vse skupaj me je pravzaprav rahlo čustveno pretreslo. Saj ne, da bi bila izvedela kaj novega, sploh ne, ampak koncentracija vsega naenkrat je bila podobna zadetku s pestjo naravnost v trebuh.

Kot rečeno, čeprav mestoma humorna, predstava v širšem pogledu ni prav nič zabavna. Licemerstvo, dvoličnost, šovinizem, pedofilija, nasilje je nekaj, kar res ni in ne more biti zabavno. Tudi situacija, ko se “kurba”, ki sedi na stolu z razkrečenimi nogami, obrnjena stran od občinstva, pogovarja s svojim abortiranim fetusom ni zabavna, čeprav se nabito polni dvorani, na začetku mukotrpnega monologa morda zdi tako. “Se tebi tole zdi smešno?” vprašam pedra, ki sedi poleg mene. “Ne.” odgovori, z resnim izrazom na obrazu. “Meni tudi ne.” Kasneje ugotovim, da sva ena redkih, če ne celo edina, ki se ne smejiva. Morala bi si misliti, da je z menoj nekaj zelo narobe. Ampak ne mislim tako. Dober humor je lahko tudi za zjokat dober.

Ob koncu predstave je bilo prvo kar mi je prišlo na misel, kozarec vina. Tudi ženska, ki pije alkohol je, kot smo včeraj izvedeli, kurba. Na zdravje!



P.S. Kogar zanima kdaj je ženska kurba ter predvsem kdaj je moški peder, naj si prebere zbirko kolumen z naslovom "Ko je ženska kurba / Ko je moški peder. Povem vam, pedri so najboljše, kar se ženski lahko zgodi in ni jih prav veliko tod okoli.
AVTOR VANJA OB 8:10 DOP. 4 KOMENTARJI:  
ODZIVI: 	
PETEK, APRIL 06, 2012

Kupujete slovensko?
Kupujem globalno.
Kupujem lokalno.
Kupujem dobro.
Kupujem poceni.
Kupujem precenjeno.
Kupujem v trgovini.
Kupujem na tržnici.
Kupujem Na planincah.
Aja, neee!! Ne kupujem Na planincah. Bojkotiram Na planincah?! Ne premorem dovolj nacionalne zavesti, da bi bojkotirala Na planincah?!
Že nekaj časa ne vem več kaj kupujem. Tudi vi ne. Mislite, da veste, a ne veste. Skoraj na smeh me sili, ko mi kdo razlaga o tem, da kupuje slovensko, ker naj bi bilo menda le slovensko dovolj kakovostno. Naj mislim, da kupujem slovenski sir (ki je bil pravzaprav narejen na Madžarskem), samo zato, ker ga je Marija iz mlečno predelovalnega obrata, ki stoji nekje v Sloveniji, zapakirala v slovensko folijo?! Naj kupujem "slovenske" jogurte, ki so narejeni iz mleka, ki je prišlo od kdove kod?! Ah, dajte no, v pravljice smo nehali verjeti z dnem, ko smo opazili, da Dedku Mrazu izpod plašča kukajo hlačnice od kavbojk.

Danone se je pač, precej zvito ali pa tudi ne, odločil, da se približa slovenskemu kupcu, zato nam je jogurt postregel z napisom "Na planincah". V tem pravzaprav ne vidim prav nič spornega. Boste rekli, da ste res tako zelo butasti, da je vaša odločitev o nakupu določenega izdelka pogojena z napisom na lončku?! Dajte no! Ampak ne, mi smo jezni, ker si je neka multinacionalka drznila prilastiti nekaj, kar naj bi z vzbujanjem asociacije na slovensko narodno pesem, po našem mnenju izkoristilo naklonjenost povprečnega slovenskega potrošnika. Skočili smo v zrak, ker "Kdor ne skače, ni Slovenc"! Obnašamo se kot užaljen petleten otrok, ki mu je nekdo vzel liziko. Kakšna škoda, da besedne zveze "Na planincah" ni uporabila slovenska firma - taki jogurti bi bili verjetno pravi prodajni hit. Vsi zavedni Janezi in Micke bi, obuti v gojzarje in oblečeni v pumparice, drli v nakupovalne centre ter v svoje vozičke nalagali cele palete jogurtov "Na planincah" , obenem pa bi si prepevali pesem z naslovom “Na planincah”. Ampak Danone je prehitel slovenske proizvajalce! In to ravno umazani nesramni Danone, ki obvladuje cel svet! Bojkotirajmo torej Danone in pokažimo, da smo zaveden narod, ki nekaj da nase! Kupujmo slovenske proizvode, ki nam jih bo prodala SLOVENSKA prodajalka!


Bojkotiram neumnost.

AVTOR VANJA OB 7:04 DOP. 9 KOMENTARJEV:  
ODZIVI: 	
NEDELJA, APRIL 01, 2012

Prvoaprilska nedelja
-

Umešana jajca z drobnjakom in bučnim oljem za zajtrk me spomnijo na Dunaj. Tak zajtrk bi človek lahko jedel vsak dan. Za nameček pa še redkvice z domačim kruhom in soljo.


Torta Caprese pa je nekaj, česar človek ne bi mogel jesti vsak dan, enostavno preveč močna je. Še posebej zato, ker sem, namesto 400g jedilne čokolade, noter fliknila 400g 75% čokolade. Tale torta je pravi čokoladni šok.


Ah, pride kakšen dan, ko se vse vrti okoli hrane. Utrujena sem!
AVTOR VANJA OB 9:46 POP. 5 KOMENTARJEV:  
ODZIVI: 	
PETEK, MAREC 30, 2012

Niti spanec, kaj šele žganec!
-

Pozna ura je (ali morda zgodnja?!) in nimam pljučnice. Hočem reči, želim povedati, da nimam pljučnice. Hkratno omenjanje pozne ure seveda nima prav nič skupnega s pljučnico temveč s tem, da je zdajle taka ura, ob kateri večina ljudi ponavadi spi, jaz pa zdajle očigledno ne spim, saj sem to počela podnevi.
V bistvu sem že dober teden priraščena na posteljo. Posledično je postelja cel dan razrita in razmetana, kar je menda grozno. Ampak meni se ne zdi, ker ne gledam iz druge strani. Gledam iz zornega kota človeka, ki cel dan preždi na postelji in odtod ne izgleda prav nič grozno. Če ima razmetana postelja belo posteljnino, se ji razmetanost oprosti. Bela barva je tudi sicer najbolj optimalna barva za vse predmete. Če bi ljudje to vedeli, bi bil svet veliko lepši.
Popila sem stekleničko sirupa proti kašlju, ki ima okus po dobrem starem sirupu proti kašlju, ki je, mimogrede, zelo nostalgičen okus, če že hočete vedeti. Je lahko okus sirupa nostalgičen?! Kar se mene tiče, lahko. Panatus ima okus po Sinecodu. Zanima me, če Sinecod še obstaja?! Panatus ne pomaga prav nič, vendar sem se, zaradi njegovega imenitnega okusa ves čas držala priporočila o treh žličkah štirikrat na dan. Če ste bolni in vam je okus dobrega starega sirupa proti kašlju všeč, potem si kupite Panatus. Vendar ne pričakujte, da bo zaustavil kašelj. Kljub jemanju sirupa boste še naprej kašljali kot slon. Nekaj časa boste kašljali, potem se boste davili, nato boste v prsih čutili topo bolečino in imeli boste občutek, da imate namesto desne polovice pljuč v prsnem košu kamen. Ko bo vsebina sirupa pri koncu, vi pa boste prepričani, da ste z eno nogo že v grobu, se boste morda končno odvlekli do zdravnika.
Vsaj pri meni je bilo tako. Škoda bi bilo, da me pokoplje ena navadna pljučnica (pa tudi če bi bila virusna, gnojna ali kakršna koli že, ne bi bilo nič drugače), zato sem glede tega želela nekaj ukreniti, torej sem se odpravila na Metelkovo. Ko rečem "Metelkova", morate vedeti, da s tem ne mislim na Metelkovo, kamor se ljudje ponavadi odpravijo ponoči in tam ostanejo do zgodnjih jutranjih ur, temveč v zdravstveni dom na Metelkovi, kjer vas natančno pregledajo in vam tako lepo vzamejo kri, kot vam je še niso vzeli nikjer na svetu. Moram povedati, da sem, odkar sem šla pred leti na testiranje za HIV, trajno ozdravljena strahu pred jemanjem krvi. Ne vem zakaj, morda zato, ker me je bilo takrat bolj kot odvzema krvi, strah rezultatov. Skratka, od tistega časa naprej celo vsakič posebej gledam kako to naredijo. In ta gospod v belem je bil res mojster jemanja krvi. Če bi bila poprej vedela, da bo tako, bi mu nesla čokoladne bombone. Ali kavo. Po vseh mesarjenjih in kasnejših modricah, ki smo jih bili svoj čas deležni ... Dobri jemalci krvi bi morali vsako leto dobiti uokvirjene pisne pohvale in dodatek pri plači. Potem bi se morda tudi tisti "ta šintarski" morda malo bolj potrudili. Mislim, da sem morda končno godna za na krvodajalsko akcijo. Ste vi že šli?
Skratka, moja kri in vsi levkociti v njej so super, kar pomeni, da nimam pljučnice, imam pa eno precej čudno virozo. Vam povem, za vsak slučaj, če vas je po napisanem slučajno le malček zaskrbelo kaj je z mano in če morda ne bom več pisala. Še bom.
Ko sem prišla domov, sem se počutila 80% bolje kot takrat, ko sem odšla od doma, čeprav mi niso dali medikamentov. Zanimivo, kako lahko odhod k zdravniku, ne da bi ti ta predpisal zdravila, spremeni zdravstveno stanje na bolje. Po prihodu domov sem se v bistvu počutila kot prevarantka. Še huje. Kot pravi hipohonder. Ampak ne, še noč poprej sem bila prepričana, da bom izbljuvala pljuča ali pa se zadušila, z zatlačenimi pljuči v grlu.
Tako, ždenje v postelji ali poležavanje z Andyem Warholom in opazovanje cvetoče češnje pod oknom, je torej že drugi teden moje dnevno opravilo. Saj Andy je kar zabaven, no, ampak bolj zabavno bi bilo sesti na kolo in se odpeljati v mesto, posedati v bližnjem parku ali odteči en krog okrog Žal. Bojim se, da bom zamudila najlepše - olistavanje vrb ob Ljubljanici in razne take reči. Edino po okusu Panatusa se mi bo verjetno, ko bo vsega tega ždenja konec, malo tožilo. Škoda res, ker ne obstajajo žele bonboni z okusom Panatusa, takoj bi jih kupila. Ampak ... glede na to, da sirup ne pomaga prav nič, verjetno ni škodljiv, če ga piješ v zdravem stanju?! Lahko ga kupim še eno stekleničko in ga vsak dan po kosilu zaužijem namesto sladice.
Lahko noč!
AVTOR VANJA OB 1:44 DOP. 5 KOMENTARJEV:  
ODZIVI: 	
PONEDELJEK, MAREC 26, 2012

Dobro jutro, prestrašena Slovenija!
-

Tako, vsi strahovi in strahci so včeraj ob sedmih zvečer prišli na svoj račun. Rezultati včerajšnjega referenduma so potrditev, da še obstaja pravica na tem svetu, zaščitili smo namreč Družino - svetinjo vseh svetinj. Naših otrok ne bodo rojevale nadomestne matere in v šoli jih ne bodo vzgajali kako naj postanejo homoseksualci. Nevarni pedri in lezbe ter njihov lobij le niso dosegli svojega, tako bosta Micka in Janez še naprej živela svoje srečno življenje, brez pomirjeval in uspavalnih tablet.
Če je med tistimi, ki tole berete, kdo, ki misli tako, potem vam iz srca želim, da bi vsi vaši otroci postali homoseksualci, se preselili izven meja zaplankane Slovenije kjer bi si lahko ustvarili družine in mirno živeli svoje življenje, vas pa pustili, da zgnijete v lastnem dreku.
Še enkrat, kot že tolikokrat v zadnjem času, me je postalo sram namesto tistih, ki bi jih moralo biti sram. Res je, so stvari, na katere nimamo vpliva, sploh pa se menda človek ne bi smel pretirano sekirati, če se zgodi nekaj, kar se ga ne tiče. Ampak ... družba, v kateri živim, se me presneto tiče. Tudi jaz diham ta vaš, s pritlehnostjo, strahom in neumnostjo osmrajeni zrak in povem vam, strah me je!
AVTOR VANJA OB 6:48 DOP. 9 KOMENTARJEV:  
ODZIVI: 	
SREDA, MAREC 14, 2012

Smetiščna glasba

Ne le ločevanje odpadkov, temveč tudi in predvsem zavedanje o pretirani količini in ravnanje v smeri zmanjšanja teh ali pa reciklaža v spremembi namembnosti, vsekakor lahko pripomore k izboljšanju stanja onesnaženosti sveta.
No ja, o reciklaži v religijah pa nas je včeraj, v svojem uvodnem nagovoru na sklepnem dogodku Kulturnega bazarja v Cankarjevem domu, podučil Aleksander Zorn. V krščanstvu sicer le iz prahu v prah, ampak tudi to je nekaj, kajne?! Kako zelo praktično - v teh časih človeku zato, da sliši verske puhlice, sploh ni treba v cerkev. Zadostuje že obisk Cankarjevega doma ali poslušanje kakšne od sej nove vlade. Za Zornom je na oder prikorakala Mojca Škrinjar in nas razsvetlila z mislijo, da so tudi učitelji in vzgojitelji umetniki. Obenem se jim je zdelo, da je pričujoči dogodek pravo mesto za to, da nas, predstave željne gledalce, podučijo s prepričevanjem o smiselnosti združitve kulturnega ministrstva v ministrstvo za izobraževanje, znanost, kulturo in šport. Kako zelo predrzno in nekulturno, bi človek rekel. Ko je Škrinjarjeva zapustila oder, se je začela kultura - gledališki koncert POSLUH! Recikliramo, zaradi katerega smo pravzaprav prišli sedet v Linhartovo dvorano.
Ste se kdaj vprašali, kaj nastane, ko se trije glasbeniki zakopljejo v odpadke? Glasba! Boštjan Gombač, Žiga Golob in Blaž Celarec ter seveda ekipa, ki stoji za njimi, so pripravili izvrstno predstavo na temo reciklaže, ki je vključevala zvoke iz inštrumentov narejenih iz odpadnih materialov. Tako so se v inštrumente spremenile inštalacijske cevi, steklenice, odslužene ponve, deže za mast, škatle za piškote in ostala, na videz nekoristna šara. S humornimi in domiselnimi teksti so poskrbeli, da smo se vprašali o smiselnosti nekaterih reči, ki jih v vsakodnevnem življenju počnemo prav vsi. Se bomo, ko bomo šli naslednjič v mesto, namesto v avto raje usedli na kolo?! Moja včerajšnja odločitev, da se v mesto podam s kolesom, se je, če ne drugega, med ogledom predstave izkazala za pravilno. Kaj boste jedli za večerjo? Gotovo hrano v pločevinki, ki je za to, da je prišla do vas, prepotovala na tisoče kilometrov ali si boste odrezali kos kruha iz moke od kmeta iz bližnje kmetije, ki ste ga spekli sami?! Je res pametno kupovati poceni?!

"Lepota ni nujno vedno v materialnih stvareh in sreča ni nujno vedno v novem. Potrebujemo lepoto, srečo, glasbo, umetnost in ... drug drugega."

Predstava prihaja na redni spored Cankarjevega doma. Najbrž ni potrebno posebej poudariti, da ogled toplo priporočam.


AVTOR VANJA OB 7:42 DOP. 1 KOMENTAR:  
ODZIVI: 	
PONEDELJEK, MAREC 12, 2012

Ograje - skrite meje mojega sveta
-

Izgubljam občutek za čas. Zdi se mi, da je zima trajala neskončno dolgo, medtem ko imam po drugi strani občutek, kot da je bilo še pravkar poletje. Tisti, ki me poznajo, vedo, da se, silom prilik, nekako na pol leta preselim. Vsakič ko se na novo prestavim, v trenutku pozabim na prejšnji kraj in zdi se, kot da sem že od nekdaj tukaj kjer sem. Dom je tam, kjer si ti. Da, ta trenutek spet hodim (tečem) po istih poteh kot pred dvema letoma, čeprav sem nastanjena le streljaj stran. Zdi se mi, kot da že od nekdaj ob jutrih postiljam posteljo in takoj po jedi pomijem posodo. Pa ni čisto tako. Glede na povedano ugotavljam, da sem verjetno kljub vsemu zgledno prilagodljivo bitje, čeprav po drugi strani posedujem nešteto prepričanj in navad, glede katerih bi se bila, v primeru morebitnih prepričevanj o nesmiselnosti in potrebni spremembi, pripravljena pustiti tudi ubiti.

Zdaj, ko je spet nastopil priljubljeni opevani letni čas po imenu pomlad, je čas za spremembe - čas za brkljanje okoli hiš, čas ko bodo zadonele kosilnice in ostale naprave, ki spomladi kratijo mir nam, "lenuhom". Tako sem prejšnji teden, ko sem bila pri starših, ob pogledu skozi okno opazila soseda, ki sta si, na improviziranem družabnem shajališču pred vhodom v hišo "slovenko", postavila umetelno pregradico tipa "Bauhaus-Baumax". Gospod je ograjico pobarval s sandolinom in vneto razlagal, da bodo ob ograjici "na dol" rasle rože. Gledam in si mislim: "Od kje neki takšne močne želje po nenehnen ograjevanju?!" Včeraj, ob vračanju iz pohoda, skozi Tacensko naselje, me je ob pogledu na "vilo", obdano z betonskim zidom, spreletelo podobno vprašanje. Se tudi vam zdi, da je potreba po nenehnem ograjevanju in spuščanju rolet nekakšna vsesplošna slovenska bolezen?!

Prestavim se za tri leta nazaj, pred seboj vidim Nino, ki svojemu, v pretiran idealizem zapadlemu prijatelju, ki misli, da bo spremenil svet, razlaga: "Poglej, sveta ne moremo spremeniti. Pomembno se mi zdi, da si v tem velikem svetu zgradim svoj mali svet - svoj milni mehurček, v katerem živim z ljudmi, ki jih imam rada. To je to, kar šteje, vse ostalo mi ni pomembno." Prijatelj jo debelo gleda in vpraša: "Pa ti imaš tak mehurček?" "Imam." odvrne Nina.

Te nevidne ograje in ne tiste visoke betonske in spuščene rolete na oknih, nas varujejo pred svetom. Sami določamo kaj, koga in koliko bomo spustili v svoje milne mehurčke. Ne vedno, določenim rečem se pač ne da izogniti, večini njih pa. Sama sem se pred časom odločila, da bom (ne po lastni želji temveč bolj iz nuje) postala informacijski debil. Nočem in ne bom se obremenjevala s stvarmi, na katere nimam vpliva in nasprotno bom čas, ki bi ga porabila v ta namen, raje porabila za kaj pomembnejšega - za šivanje krila, branje, tek, magari za ležanje v postelji, nekaj pač, od česa bom kaj imela. Namesto Mladine kupim Global, namesto dnevnih časopisov preberem naslove na internetnih portalih časopisnih hiš. Moj svet je dokaj majhen, skrčen je na nekaj bornih kvadratov bivalne površine in nekaj malega ljudi, katerim pustim blizu. Marsikomuj bi se morda zdel celo dolgočasen, ampak meni se ne zdi tako. Če bi me nekdo pred leti vprašal, kakšno življenje si želim, bi s prstom pokazala na to, kar živim ta trenutek in brez oklevanja rekla: "Tako."

AVTOR VANJA OB 8:26 DOP. 3 KOMENTARJI:  
ODZIVI: 	
ČETRTEK, MAREC 08, 2012

Črnobela pomlad
-

Večna črnobela klasika. Črnobela pomlad. Vmes pa neskončna paleta sivine. In nekaj barvnih poudarkov.


AVTOR VANJA OB 3:27 POP. 3 KOMENTARJI:  
ODZIVI: 	
NEDELJA, MAREC 04, 2012

(Prirejena) Waldorfska solata
-

Tale je brez majoneze in grozdja. Brez "majo", ker je ne vidim v taki solati ter brez grozdja, ker se trudim jesti sezonsko hrano.

V srednje veliko skledico je skočilo našteto:

1 dcl kisle smetane iz pokrite tržnice (v originalu naj bi bila sladka, vendar je meni ljubša kisla)
1 srednje velika gomoljna zelena (surova, naribana)
10 dkg orehov (sesekljanih)
1 jabolko (topaz, naribano)
sok polovice limone
sol
oljčno olje
poper


Jed sicer ni fotogenična, je pa kljub temu odlična. Solato smo pojedli kot samostojno jed, ker je izredno nasitna. Razmišljam, kaj vse bi šlo zraven - kakšna ideja?!
AVTOR VANJA OB 6:17 POP. 4 KOMENTARJI:  
ODZIVI: 	
PONEDELJEK, FEBRUAR 27, 2012

Solata iz gomoljne zelene in jajc
-

Tale sezonska solata je ena izmed tistih jedi, ki niso prav nič komplicirane, poleg tega pa še zelo okusne.

Količine za eno srednje veliko skledo:

Dve srednje veliki gomoljni zeleni
Štiri jajca
Oljčno olje
Limonin sok
Ščep soli
Poper

Zelene nisem lupila, prerezala sem jo na pol in jo, v rahlo osoljeni vodi, kuhala skoraj eno uro. Ne sme biti ne pretrda, ne premehka - najbolje bo, da jo piknete z vilico in tako presodite, če je ravno prav kuhana. Še toplo olupite in narežite na male koščke, dodajte v trdo kuhana jajca in začinite. Solata je odlična topla ali pa hladna. Tako.


AVTOR VANJA OB 2:55 POP. 6 KOMENTARJEV:  
ODZIVI: 	
TOREK, FEBRUAR 21, 2012

V dvoje ...
-

Po novem pri nas diši po dvojini - v dvoje poslušamo, gledamo, se navdušujemo, jemo, spimo, kuhamo, po kosilu spijemo kozarec vina, pomivamo posodo, obešamo perilo, pokriti s kvačkano odejo ždimo na kavču ter ure in ure klepetamo, si na vsake pet minut povemo, da se imamo radi ali smo preprosto tiho. In vse to niti ni tako zelo naporno kot bi si bil človek mislil. V bistvu je zelo zelo prijetno.
Hecno, kako se življenje v nekem trenutku skrči v tlorisno površino modrega kavča. In čas za trenutek obstane ...


AVTOR VANJA OB 10:44 DOP. 13 KOMENTARJEV:  
ODZIVI: 	
PETEK, FEBRUAR 03, 2012

Kako vemo katera je prava?!
Tradicionalna družina št. 1:
Ura kaže približno tretjo popoldne, v gostišče vstopita precej obilna oče in mama, s prav tako obilnim otrokom. Naročijo tri pizze. Medtem ko čakajo na hrano, starša otroka sprašujeta kaj so imeli v vrtcu za kosilo. Neverjetno, otrok precej očitno kaže znake debelosti in je pred dobrima dvema urama pojedel kosilo, zdaj pa mu starša naročita pizzo, namesto da bi ga peljala na kakšno od športnih aktivnosti. Komunikacija se nadaljuje v prerekanje o umazanih rokah, o tem kam umazane roke ne sodijo, o tem, da je bil otrok to zimo že precej bolan, da so boleznim po vsej verjetnosti botrovale umazane roke in tako naj bi bilo tudi v bodoče, če bo z umazanimi rokami še naprej šaril po obrazu in okoli ust. Seveda nikomur ne pride na misel, da bi mu rekel naj si umije roke.
Tradicionalna družina št. 2:
Pred šolo stoji oče z dvema otrokoma. Enega od otrok precej očitno terorizira, medtem ko drugega zasipava s pretirano prijaznostjo. Stiska prvega je očitna, zato se učiteljica po določenem času opogumi, pristopi do očeta in vpraša kaj se dogaja. "Nič, samo igramo se" odvrne ta. Kaj mu more učiteljica?! Nič. Naslednji dan po otroke pride mati, oče pa stoji na dvorišču, poleg svojega bahaškega trinadstropnega avtomobila in se čoha po riti.
Tradicionalna družina št. 3:
Srečna ljubljanska krščanska družina s tremi majhnimi otroki. Mati in oče ob nedeljah v cerkvi bereta berilo. Po šestih letih zakona on ugotovi, da še nikoli ni bil zaljubljen. Nadaljevanje zgodbe je sila predvidljivo... Še več: ta moški mater svojih otrok, z otroki vred zabriše iz hiše. Krščansko very much indeed. Predvidevam, da je šel potem k spovedi, tako da je njegova umazana duša zdaj spet čista in pripravljena na nova nečistovanja.

Žal ne obstajajo dovoljenja, ki bi določala kdo je lahko starš. Nemalo otrok pride na svet podtaknjenih - nekatere ženske namreč precej zmotno mislijo, da bodo s tem partnerja privezale nase. Nekateri pridejo na svet kot tako imenovane "vezalke" - ponavadi gre za drugega otroka. Potem so tu še tisti, "ki jih je Bog dal" - tu gre za številčne družine s po sedmimi otroki, katerih zgodbe ob ponedeljkih lahko spremljate v Tednikovi rubriki "Pomagajmo". Pred časom sem govorila z materjo treh otrok, ki je zatrjevala, da čuti, da nekako ni ustvarjena za vlogo matere. Na vprašanje, zakaj ima potem tri, je odgovorila, da je bil prvi sicer načrtovan, druga dva pa sta se pač "zgodila".

Kaj je družina? Mi odrasli si pojem družina največkrat predstavljamo kot klasično skupnost mame, očeta in otrok. Za otroka pa je prava družina predvsem ljubeče okolje v katerem odrašča, se razvija, se uči čustvovanja, se počuti sprejetega, svobodnega in ljubljenega. Otrok, ki živi v ljubeči skupnosti (ki ni nujno vedno sestavljena iz očeta, matere in otroka - vsi namreč vemo, da obstaja tudi veliko drugačnih kombinacij, katerih na tem mestu ne bomo naštevali) in se v njej dobro počuti, se nikoli ne sprašuje o tem, kaj je prava družina. Ker se mu preprosto ni treba. Si pa predstavljam, da si to vprašanje celo življenje zastavljajo otroci alkoholikov, spolnih iztirjencev in ostalih fašistoidnih packov vseh vrst. Ti otroci nikoli niso in verjetno tudi ne bodo izvedeli kaj je prava družina. Nekateri od njih imajo sicer srečo, da smisel družine kljub vsemu najdejo v svojih na novo formiranih družinah, spet drugi odgovor na to vprašanje neuspešno iščejo celo življenje.

Svoboda mišljenja ne bi smela biti zlorabljena. Naj vsak misli kar hoče, vendar naj s svojo ozkogledo zadrtostjo svojih meril ne vsiljuje drugim. In še več: naj s svojo miselnostjo ne omejuje drugače mislečih. Kako vemo, katera družina je prava družina? Vidimo. Odprimo oči! Naj vaša (morebitna) omejenost ne omejuje drugih ljudi!

ČETRTEK, FEBRUAR 02, 2012

Sanjavosti
-

Sibirski mraz me načeloma ne moti. Res je, da še nisem spletla idealnega šala - spletla sem dva, enega podarila, s svojim pa nisem zadovoljna, zato ga bom preštrikala. Verjetno bo, v najboljšem primeru, končan tam nekje konec marca. Okoli vratu si zavezujem prastar moherast šal iz domačega depoja, odkoder sem potegnila tudi malo manj prastare volnene hlače z vzorcem ribje kosti. Vedno bolj se zaljubljam v ta lep klasičen vzorec. Morda se staram?!

Da, ponavljam se ... Tokrat spet. Z Metko Krašovec. Včeraj so v Moderni galeriji (končno) odprli pregledno razstavo njenih del. Impresivno zelo. Dasiravno, kot vedno na otvoritvah, ni bil pravšnji večer za ogledovanje takih mojstrovin. Temu tavanju med množico ljudi bi lahko rekli le "ovohavanje". V galeriji bi bila rada sama samcata, na kakšno zasneženo nedeljsko popoldne, z očmi prikovana na tista prekrasna ogromna platna.

Želim si sneg. Škripajoč. Šla bom v gozd in poslušala tišino. Neskončna bela tišina mi je všeč.

AVTOR VANJA OB 12:28 DOP.  
ODZIVI: 	
9 KOMENTARJEV:

 Teta Bina pravi ...
jaz sanjam, da ne bi dala mojga favorit šala v pralni stroj...med pranjem sem se spomnila, da je iz volne in ven dobila filc :(

7:46 DOP., FEBRUAR 02, 2012
 Vanja pravi ...
Ejej... Imam srečo, da sem oldfashioned in vse take reči perem na roke. 
Najbrž je poleg strukture spremenil tudi velikost?!

7:53 DOP., FEBRUAR 02, 2012
 matilda pravi ...
kako dobro razumem željo po samosti v galeriji
kdo ve, če je možno pri nas imeti "VIP tretma" in imeti privat wiev?

10:59 DOP., FEBRUAR 02, 2012
 K* pravi ...
zunaj ni škripalo pod nogami. 
notri je bila neskončna tišina. 
za neskončno zrenje v njena platna.
tako polna tišina... 
privošči si jo!

1:18 POP., FEBRUAR 02, 2012
 Vanja pravi ...
Matilda, odvisno od tega koliko plačaš. :) 
K*, bom bom, brez skrbi! :)

2:56 POP., FEBRUAR 02, 2012
 GoLa pravi ...
Bi človek kar zaplaval v vsej tej rajski modrini...

3:02 POP., FEBRUAR 02, 2012
 Vanja pravi ...
Ja, ampak to kar tukaj vidiš ni nič v primerjavi z orjaškimi platni - tja te pa res čisto noter potegne.

3:08 POP., FEBRUAR 02, 2012
 matilda pravi ...
točno to sem milila, je to pri naš splih možno...razen, če nisi južnokorejski ambasador

4:43 POP., FEBRUAR 02, 2012
 Vanja pravi ...
Em... sem mislila, da se hecaš. Če si to res zelo zelo želiš - po mojem da ja - daj, se zmeniva na privat mailu. ;)

5:42 POP., FEBRUAR 02, 2012

Beautiful...
-

"Raje nimam nič in si želim vse, kot pa da bi imel vse in bi si ne želel nič."

... je ena izmed misli, s katero se zaključi film Wasteland. Dokumentarec o življenju na smetišču, o različnih usodah ljudi, ki tam živijo in delajo ter in predvsem o umetnosti, ki poseže v njihovo življenje in spremeni življenja nekaterih izmed njih. Eden izmed filmov, katerega bi moral videti vsak.

Vikend, ki se počasi končuje, je bil skoncentrirana mešanica prijetnih druženj, kulinaričnih presežkov, dobre glasbe, kav s smetano, sprehoda po bolšjaku in še česa. In včeraj sem, medtem ko sem stala na balkonu, zavohala pomlad. Več kot sto stvari je, ki si jih želim...

Tale pesem je zaključna v filmu Wasteland.

AVTOR VANJA OB 9:13 POP.  
ODZIVI: 	
3 KOMENTARJI:

 Zulejka pravi ...
Ja, želje sploh niso tako slaba stvar. To vidiš takrat, ko ne veš točno, kaj si želiš - sploh ne veš, kam se obrnit, kaj in kako naprej... No, od malih želja imam na spisku bolšjak in kava s smetano vikend:)

11:17 POP., JANUAR 22, 2012
 spela pravi ...
no, to pa je treba videt. meni se je v soboto izpolnila želja po uizi kavi na soncu :) fin dan je bil :)

9:37 POP., JANUAR 23, 2012
 Vanja pravi ...
Zulejka, ko pomislim na želje, mi najprej pridejo na misel vse male, za ta velike moram pa že kar pomislit. Saj ne da jih ni, ampak... :)
Špela, po mojem ti bo všeč.

10:50 POP., JANUAR 23, 2012