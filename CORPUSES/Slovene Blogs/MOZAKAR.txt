Pomaga
22:04, 14. 08. 2013 .. 19 komentarji .. Stalna povezava .. Obvesti prijatelja o tem sporočilu
 Pred leti se je  ena od mojih prijateljic na blogu kar naprej " hvalila ", da je stara že petinpetdeset let in zraven naštevala vse mogoče, kaj ta leta prinesejo. Že več kot mesec dni sem na njenem in jo moram popraviti. Nič posebnega ni, če si toliko star. Vsaj pri meni. Siv sem že izpred štiridesetega leta, v ustih pa imam še vse svoje korenine. Edina razlika je le v času, ki ga porabim za likanje križa. Pritrditi pa ji moram, da sem s starostjo modrejši, čeprav mi modrostni zobje niso nikoli pognali. Več kot očitno mi namreč raste IQ . Že dve leti nismo pridelali debelega krompirja.

  V teh letih smo se mnogokrat pogovarjali o svoji mladosti in vsake toliko časa je kdo omenil, da bi si želel biti še enkrat mlad. Da bi šel v čase, ko smo sedeli okoli mize in je bilo na stolih več dobrot kot na njej. Moje mnenje je vedno bilo, da je mladost sedaj namenjena drugim, zato naj oni uživajo v svojem času, mi pa dajmo v svojem.

 S svojimi leti je treba biti prijatelj, čeprav te spreminjajo. S prijatelji se šališ, zato sem pred enim letom naši tajnici dejal, ko je nosila okoli moških za podpisat pogodbo o spolnem nenapadanju nasprotnega spola: " Ja, ljuba ženska, pri štiriinpetdesetih mi nosiš to v podpis. Kje pa si bila pred dvajsetimi leti? ".

 Pri nas doma so tudi letne spremembe. Ko se z našo zvečer namestiva, ji kot že mnogokrat prej ponudim, da ga povleče. Pa ga noče, nič več. Včasih ni bilo nobenega problema. Sedaj pravi, da je nehigijensko, da pri tem početju ne čuti nobenega užitka, da ji lahko " špricne " po obrazu in še kup drugih razlogov najde. Kaj hočem, vstanem in ji pivo iz pločevinke natočim v kozarec.

 Je pa nekaj. Leta se vseeno nekje poznajo. Pa se da pomagati. Ljudje poznajo ogromno receptov, kako to pripraviti doma, seveda pa se da vse to kupiti. Naša se je zavzela in mi tako včeraj pripravila pripravek, ki dvigne vsakega ptiča.

 Perutničke.













.



Tisto
16:03, 25. 07. 2013 .. 7 komentarji .. Stalna povezava .. Obvesti prijatelja o tem sporočilu
 To moje intimno druženje s tipkami bi bilo lahko objavljeno že nekaj dni nazaj, pa sem imel rahle probleme s pomanjkanjem. V tej vročini režem in pospravljam drva z vrta in z mene kar teče. Kljub precejšnji kondiciji se mi dogaja, ko se usedem pred računalnik, da me zagrabijo krči v noge in potem se lomim po sobi, da popustijo. Naša je prebrala, da krči pomenijo tudi pomanjkanje magnezija, ki se je v tej vročini skoncentrirano izločil skozi bučno olje. Ker so domača zdravila najboljša, sem popil udomačeno steklenico Donata Mg, ki smo ga imeli že kar nekaj časa doma. Rezultat je bil dvojni. Krči so popustili, popustila pa je tudi zadnja zapornica.

 Vas zanima, zakaj sedaj, v tej vročini, pospravljam drva? Letos ne bom šel na morje, pa bom imel zaradi njih vsaj malo poletja.

 Človek ima med nezahtevnim delom ogromno časa zase. Sam, daleč naokoli nikogar in misli kar švigajo sem ter tja. Tudi o samoti in nezainteresiranosti zaradi novih časov eden za drugega. Ljudje se komaj še pogledamo, največkrat zaradi tega, da ne trčimo eden v drugega na ulici ali pa da se umaknemo na drugo stran, da se ne bi srečali. Tudi med ljudmi v množici te lahko ne vidijo. Ne opazijo, da si vesel, še manj te imajo za mar, če si žalosten, a samo enega spusti …

 Časi se resnično spreminjajo in z njimi prihaja nova moda. Ko se z našo sprehajava naokoli, mi pokaže kar nekaj novih hiš, ki imajo skupno značilnost – nimajo zaves. Nikjer nič ne visi, samo iz vsake vtičnice svoj polnilec za mobi. Ne bi danes nadaljeval o odtujitvi zaradi mobijev, pač pa o njihovi tehnologiji. Vsak dan imajo več funkcij, samo metel, s katerimi bi mladini pospravil njihove sobe še nimajo. Trenutno se najbolj reklamirajo piskri ali nekaj podobnega, da je slika še jasnejša. Ni dovolj, da na FB ju objaviš sliko pijane prijateljice, morajo se  videti tudi mozolji pod obrisanim pudrom. Ne vem, kaj se bodo še izmislili, morda bo šlo vse skupaj v isto smer, kot v moji mladosti ure. Ko že ni bilo mogoče kaj več obesiti vanjo in nanjo, so dodajali podatek, do katere globine je vodotesna. Kot da bi koga 300 metrov pod morjem zanimalo koliko je točna ura.

 Če nadaljujemo z osamljenostjo. Najboljši način za družbo je poroka. Potem se zgodi marsikaj, nikoli ti ni dolgčas. Naša je šla na to pot brez da bi bila noseča in za tisto obdobje je bilo to bolj izjema kot pravilo. Kot sem enkrat že zapisal, me je sodelavka celo vprašala, zakaj se potem sploh ženim. Sedaj seksajo povsem drugače in ni čudno, če so prvi naraščaji po starševskem tridesetem letu. Tako se je tudi v naši žlahti potridesetletnici pred dnevi rodilo dete, ki so mu na moje veliko veselje nadeli lepo slovensko ime. Sedaj bom dodal nekaj stavkov, ki so samo MOJE razmišljanje in niti približno ne zahtevam, da se strinjate. Pri teh sodobnih imenih, ki mora biti unikatno, se bo kmalu zgodilo, da bodo v Sloveniji imena kot so Siniša ali Nusret bolj pogosta kot Tomaž, Vinko, ali Edo. Če bo kdo poklical Janeza ali Franceta, bo pritekel pes, Jaka in Luka pa bosta vsak čas bolj pogosta pri papagajih in mačkih kot pa pri ljudeh. Me zanima, če se ne bodo te štručke čez štirideset ali petdeset let, ali morda njihovi potomci spraševali, le kaj so pokadili njihovi starši, ko so jim dajali ime.

 Pred dnevi sva se pogovarjala s parom, ki je že nekaj časa skupaj in sta tudi že čez trideset, pa naju je zanimalo, za kdaj kaj načrtujeta podmladek. Pa se je izprsil on in dejal, da delata na tem, a da vedno pride nekaj vmes. Na ta njegov odgovor se je izprsila naša in ga vprašala, če ni slučajno " tisto " kondom? 

















.



Češnje
21:39, 8. 07. 2013 .. 10 komentarji .. Stalna povezava .. Obvesti prijatelja o tem sporočilu
Bil sem eden izmed mnogih, ki so v mladosti pisali dnevnik o vsakodnevnih dogodkih. Sedaj, ko sem malce starejši, tega ne počnem vsak dan, ampak so vmes čedalje večja razdobja. Je pa zanimivo, ko berem svoje zapise za nekaj let nazaj in se tako spomnim marsikaterega dogodka, ki bi mi drugače že ušel iz spomina.

 Eden od takih dogodkov je sprejem Hrvaške v EU. Po tem, kar navadni ljudje iz Hrvaške vidijo v Sloveniji vedo, da se jim ne obeta nič kaj rožnatega, saj imajo po navadi od sprememb največ koristi njihovi politiki. Ti najbolje vedo, kaj je glavna nagrada za take pristope, vrhovne glave v Evropi imajo pa spet svoje računice, ki navadnim ljudem prinesejo minuse. A kljub vsemu, se njihovega pristopa iskreno veselim, sploh po misli, ki so mi jo povedali danes, da združeni zmoremo vse. Na kolena smo spravili Avstroogrsko, obe Jugoslaviji in ni vranč, da ne bomo tudi Evrope.

 Drugi dogodek je praznovanje rojstnega dne. Bili smo povabljeni na praznovanje Abrahamke, kjer smo se imeli prav lepo. Ogromno je k temu prispeval  " ansambel ", saj sta oba glasbenika pripravila kar nekaj skečev na njen račun, ostalo pa so prispevali dobra družba, pijača in hrana. Zlasti zadnja je bila slastna in z vsem, kar premore, je v skušnjavo spravljala predstavnice nežnejšega spola. Vse namreč hujšajo. Nimam nič proti, če ženska vedno hujša, samo da ni vedno hujša.

 Tretji dogodek so drevesa. Prva so gozdna, s katerimi vas ne bom obremenjeval, ker sem že sam dovolj obremenjen z njimi in nekaj ljudi okoli mene, druga pa so sadna. V mislih imam predvsem češnje, ki so se končno spomnile, da bi bil čas, da dozorijo. Kot vsako leto spet vabimo ljudi, naj si jih pridejo nabrat, ogromno pa smo si jih nabrali tudi sami za vlaganje, marmelado in češnjev ciganski zavitek ali štrudelj. Največkrat sem žrtev za obiranje prav jaz in tako sem bil prejšnji teden skoraj več v zraku kot na tleh. Ker ne morem samo jesti, vsake toliko časa ogovorim kakega človeka, sploh če je ženskega tipa. A za kaj takega moraš imeti ne samo jezik, pač pa tudi izkušnje. Tako je zadnjič mimo mene prikolesarila žlahtnica, ki je šla k naši na kavo. Malo sem jo podražil, pa je takoj odservirala nazaj. Vrnil sem ji žogico v levo polje in s kolesom je zavila proti njej in stopila z njega, da jo bo pobrala. Pa sem jo takoj " nagnal " v hišo. Že če nima časa, ti ženska servira kakšno tako, da ne veš, kam bi z njo, če pa si za to vzame še čas, si na mestu mrzel.

 Sem pa na češnji našel dokaz, kako se razmnožujejo. Če še vedno mislite, da češnje oprašujejo čebele, ste žrtve otroške naivnosti, ki so jo starši izrabili, da so se vas odkrižali, če ste jih spraševali o njihovem prihodu na svet. Saj vsi poznamo zgodbice o štorkljah, zelju ali trgovini. Sedaj vam dajem priložnost, da končno odrastete. 



.



.



.



.




 Ja, češnje se razmnožujejo kot ljudje - ko so zrele. Kot je vidite, sem ga ujel ravno sredi akcije...









.


Nabiralna demokracija
14:17, 30. 06. 2013 .. 19 komentarji .. Stalna povezava .. Obvesti prijatelja o tem sporočilu
 Človek pogleda na termometer in je zelo zadovoljen. Ta namreč potrdi, da je z nami vse v redu. Res je hladno, čeprav smo že globoko v poletju, zato prihaja do neusklajenosti med poletno pričesko in jesenskimi temperaturami. V petek zvečer me je tako pošteno zeblo, ko sem bil na glasbenem koncertu ob Dnevu državnosti. Rahel vetrček me je božal še po koncu  vso pot do doma, prevoz je bil Peko 45, tako da sem komaj čakal, da bom doma in da se bom pogrel v postelji. Prazni upi, če je človek poročen z zmrzaljo, ki leži na sosednji postelji.

 Se pa vsaj malo ogreje čez dan. Naj bo to sonce, delo ali pa drugi. Ravno to zadnje mi je med tednom premaknilo temperaturo za nekaj črtic navzgor. Ob vsem, kar se sedaj dogaja z otroci, sem bil kar zgrožen. Menda ste že vsi slišali za misel, da med nas prihajajo razvajeni otroci razvajenih staršev. Vsak pozna kak primer čudnega obnašanja, sploh če je blizu kaki vzgojiteljici ali učiteljici nižjih razredov. Starši zahtevajo za njihovega otroka poseben način vzgoje in izobraževanja, ki je za naslednjega starša za njegovega otroka nedopusten. Tako nekateri starši hodijo v vrtec z odvetnikom, drugi prepovedujejo vsak telesni stik s svojim otrokom ( tudi če hoče pobegniti na cesto? ), tretji prosijo, če lahko otrok v šoli v naravi spi pri učiteljici… Ubogi vzgojitelji, sploh če se kateremu od otrok kaj zgodi. Vse skozi jih morajo imeti pod nadzorom, na očeh. Zato sem bil ob videnem neki dan zaprepaden do konca.

 Neko popoldne sem šel peš po opravkih. Pot me je vodila med njivami in travniki in kmalu sem naletel na skupinico otrok v naravi. Bilo jih je kakih deset, samih, brez enega odraslega. Vsi so jedli, vsak pri svoji malici, mirno in brez glasu. Začel sem se ozirati okoli in malo raziskovati, a kmalu sem naletel še na eno malo manjšo skupinico. Spet brez odraslih. Prehodil sem celotno območje in končno sem, kar malo ihtav, našel po skupinah okoli sto otrok in samo tri odrasle. Sploh niso bili ob njih, bili so posebej in bilo je več kot očitno, da jih za otroke nič ne skrbi, cesta je bila prav blizu, saj so se zabavali po svoje. Eden je bil v svojem kotu, dva pa sem zalotil med seksom. Ljubi bog, kako moreta? Ob vsej tej mladini? Res da sta bila malo skrita, a vendar. Če sem ju našel jaz, bi ju lahko tudi kdo drug. Neodgovorno do konca. Da sem spravil vse na kup, sem potreboval  skoraj eno uro in več kot očitno je bilo, kako bom ukrepal. In sem.

 Doma sem naši opisal situacijo in oba sva ugotovila, da je to rezultat neprostovoljno uvožene demokracije v naši prejšnji državi. Poklonili so nam jo Američani in se imenuje koloradski hrošč. Pa da ne boste ob tem trpeli samo desni, ker so bile tudi na rdeči strani izgube. Po nesreči sem med pobiranjem hroščev pohodil dve pikapolonici.



Zmaj
09:29, 16. 06. 2013 .. 18 komentarji .. Stalna povezava .. Obvesti prijatelja o tem sporočilu
 Kako prijetno je sedaj pri nas na vasi. Vse naokoli je pokošeno in pod večer veter od vsepovsod prinaša vonj po suhem senu. To je zame kmalu po španskem bezgu ena najlepših dišav in zaradi nje se vedno spomnim, kako lepo je bilo med počitnicami pri stari mami spati na njem.  Ampak, a ste kdaj pomislili, da ko hodite po travniku, hodite v bistvu po hrani? Trava je hrana za domače živali, srnjad in jelenjad, poleg njih pa jo uživa tudi ogromno žuželk, od kobilic naprej. Zatorej od danes naprej previdno okoli travnikov, ker tudi vam ne bi bilo všeč, če bi vam kdo hodil po juhi.  A vseeno – kdaj ste nazadnje bosi hodili po travi? Da tega občutka ne boste izgubili iz spomina, poskusite še danes na vrtu ali v parku, mlajšim pa priporočam, da poskusijo od začetka. Se spomnim mestnega dekliča pri sedmih mesecih, ki smo ji po pokošeni travi razgrnili odejo. Mala bibaleze se je priplazila do roba, ko pa se je dotaknila trave, je izmaknila roko, kot da bi jo nekdo po prstih. Čez nekaj sekund je poskusila znova, a se je nezadovoljna s čutenim obrnila in odplezala do sredine odeje, k mamici.

 Se pa odnos do trave spremeni na naših vrtovih. Tu ni več trava, ampak neka zelena stvar, ki jo je treba kositi. Pa še neumna, po moje. Lansko leto, ko je bila suša, sem neki pas trave, ki se je začel zaraščati v pot, vsaj stokrat povozil z avtomobilom, da bi se dokončno posušila. A ko je prvič padel dež po nekaj mesecih, je ravno ta pas prvi ozelenel, posušila pa se je zaplata sredi vrta. Poleg tega se je trava zarasla med ploščicami, robniki, ob asfaltu, med rožami… Nikoli ne bomo zmagali. A ker upanje umre zadnja, nekdo pač mora pokopati vse  ostale, vsake toliko vzamem kosilnico in poskušam ostriči vrt in zadeve spraviti v red. Ravno ko sem končal in šel po škarjice za nohte, da skrajšam še tiste tri travice, ki so štrlele iz povprečja, je mimo mene, dva metra po zraku, prikričala naša. Pobrisala jo je v hišo in nato iz prvega nadstropja junaško kazala na vrt in vpila : " Tam je, tam je!".

 Družino je treba zaščititi. Tu ste ženske glavne, saj nas ščitite s snago po hiši pred bacili in virusi, ščurki, bolhami, ušmi in pajki, ko pa so na vrsti miši, podgane in žabe, nastopimo mi. Nisem princ na belem konju ampak samo Možakar v črnih natikačih, a vseeno bom naredil vse, da rešim našo princesko. Junaško sem se podal proti mestu " tam je, tam je! " in zaradi kričanja pričakoval najmanj osem glavega zmaja s čeljustmi dvajset tonskega bagra. Saj vem, da ima v pravljicah zmaj po navadi sedem glav, a to je bila kruta resničnost in zaradi obilo vpitja ga je bilo za eno glavo več.

 Kmalu sem ga zagledal na košenini in to brez žvepla ali ožgane trave okoli sebe. Obstal je točno tam, kjer bi naša kmalu stopila nanj, ves trd od strahu, popolnoma vkopan zaradi njenega kričanja in mahanja.  Šele moja bližina ga je predramila in zaradi moje pokončne in pogumne drže jo je hotel pobrisati pod senik. Ker nisem hotel, da mi ženski del družine hodi tam okoli v stilu baletk, sem ga odganjal drugam, a se nikakor nisva mogla dogovorit za pravo smer. Zato sem si nazadnje sezul natikač, z njim pritisnil njegovo glavo k tlom, ga zagrabil za rep in zmaja dvignil v zrak. V tem položaju sem okoli meter dolgo kačo belouško odnesel do potoka in jo vrgel v vanj.

 Ni treba posebej govorit, da sem zaradi tega junaštva v očeh naše zrasel za nekaj centimetrov. Ki sem jih že zapravil, se ve.



Preventiva
15:59, 11. 06. 2013 .. 14 komentarji .. Stalna povezava .. Obvesti prijatelja o tem sporočilu
Že nekaj mesecev se počutim kot Londončan. Nikamor ne grem brez dežnika. Včasih se pod njim sprašujem, če niso zgornji pozabili predlani zmešati obe sestavini -  lansko in letošnje leto skupaj in narediti dve povprečni. Lani suša, letos na tone vode. Pa tako sem pričakoval pomlad. Že ko se je izpod neskončnega snega začela kazati prva zelena bilka, sem se veselil druženja z mojim kolesom, v glavi pa sem si risal vse mogoče poti. Od vsega " vsi na kolo za utrujeno telo " mi je med enim in drugim dežjem ostala samo vožnja v službo in nazaj, pa še to je podobno igranju na loteriji, saj nikoli ne veš, če te ne bo dež dobil za glavni dobitek.

Pozimi se ob hudih razmerah na cesti na gume nadene verige, ki jih po uporabi pospraviš. Pri taki pomladi, ko se ti občasno obeta tudi sneg, ni nič čudnega, da sem na kolesu verigo kar obdržal. Vam povem, da mi pride prav skoraj vsak dan.

 Se pa ta nedelavnost s pedali pozna na mojem teleščku. Lani ob tem času sem imel " v nogah " že kar nekaj kilometrov, letos pa bi se z njimi pripeljal kvečjemu do morja in nazaj, pa še to službeno. Se mi ni za čuditi, če me zdeluje celo obračanje pedalov po rahlem klancu navzdol, pa tudi ostala vožnja v stilu Murphy – ja, da je vsaka pot kolesarja v hrib ali proti vetru, je prava muka.

 Tisti, ki ste še zaposleni, mi lahko potrdite, da se večino šefov ukvarja s takim ali drugačnim športom. Od tenisa, kolesarjenja, smučanja…. do golfa. Imajo ogromno kondicije, pretečejo kar nekaj kilometrov, a v službo se pripeljejo kolikor je mogoče blizu vratom in tam parkirajo. Tudi pri nas je tako, pa še bralnik kartic za prijavo in odjavo je tam. Tako se po koncu službe nabije kar nekaj ljudi okoli tistega plastičnega očesa in čaka na pet minut čez štirinajsto, ko se lahko odjavimo. Tak je odlok direktorja, ki se za enkrat spoštuje. Ko pride omenjeni čas, bi se vsi radi odjavili čim prej, a nihče ne bi bil rad prvi.

 Če ne prideš med prvimi, te pričaka prava mala gnečica. Vsi, ki smo s kolesi, nismo nikoli med prvimi, zato kolesa parkiramo na obrobju, ob avtomobilih, potem pa se podamo v boj za čim boljšo pozicijo. Tako je bilo tudi prejšnji petek, ko so se kar naenkrat sodelavci začeli smejati in me drezati, češ, poglej. Ko sem se ozrl, sem imel kaj videti. Šef, ki gre po navadi domov vsaj uro ali dve kasneje, je prijel moje kolo, ki je bilo parkirano najbljižje avtomobilom, ga dvignil nekoliko v zrak in ga prestavil tako, da je šel lahko v svoj avto. Smeha z obeh strani in pripomb kar ni bilo konca.

Če bi šel šef domov ob isti uri tudi naslednji dan ali kateri koli dan v naslednjih letih, se to ne bo več ponovilo. Kolo sedaj parkiram drugje. Na zbadanje prijateljev, ki so to takoj opazili, sem odgovoril, da mi je kolo ljubo in da ne bi rad, da mi ga šef opraska z avtomobilom.

















.



Poroka - nadaljevanje
20:22, 6. 06. 2013 .. 24 komentarji .. Stalna povezava .. Obvesti prijatelja o tem sporočilu
Kot sem obljubil, sledi nadaljevanje. Je bolj opisno, a upam, da ga boste zmogli do konca. Upam, da na koncu nasmeh ne bo grenak.



 Par dni pred poroko nastopi čas za mladino. Dekliščina in fantovščina je čas, ko si lahko prijatelji prav pošteno privoščijo bodoča zakonca. Če je pamet pri hiši, je vse v redu, lahko pa pride do resnih posledic. Pri obeh se je izteklo po pričakovanjih, saj sta prišla domov s polnim prtljažnikom napihljivih zadev.

 Druga zadeva so mlaji. Pri ženinu doma je bilo zanimivo videti, kako nek petindvajset letni fant iz vasi postane gospodar pri drugi hiši. Kar je zahteval, to je dobil, kar je ukazal, to se je zgodilo. Neverjetno. Ko bi imel dotedanji gospodar tako moč. Pozno ponoči je bilo že vse končano. Mlaji so bili pokonci, fantje postrani. Poleg mlajev se je krasilo vse mogoče, od hiš, prostorov do avtomobilov in pri vsej tej ponudbi in iznajdljivosti trgovcev samo čakam, kdaj bodo začeli prodajati tudi poročne mašne za mobitele. So se pa fantje pri postavljanju mlajev nasmejali enemu izmed njih, saj je dvakrat kopal. Enkrat v luknji, drugič v potoku.

 Za samo poroko je ogromno dela. Za to nevesto sem slišal, da je sama naredila poročni šipek, vsem svatom je naredila svojo rožico, pričam poseben cvet, ulila in okrasila je poročno svečo, sedežni red je imel spet svojo rožo s konfeti…, ostalo pa oba skupaj, tudi škatle za pecivo za svate s poroke in za sosede. Ko smo se malo pozanima, saj imamo kar dobre stike, smo ženina vprašali, kaj trenutno on počne, pa je odgovoril, da kar " šef " ukaže.

 Moram priznati, da nas pri pripravi poroke ženske prekašate. Kaj vse ne predvidite in organizirate. Koliko opravkov je samo s pecivom in to kakšnim. Vseh barv in oblik. Mi samo prikimamo in naredimo tisto, kar nam naročite in od vsega pri nas najbolj trpi hlačni gumb, ko pospravljamo posledice fantovščine, mlajev in škart peke. Da bi vsaj malo shujšali v tem deževnem vremenu, bi morali vrteti sobno kolo, a za boljši rezultat bi morali zamenjati enosobno za dvosobno.

 Poroki sta bili čudoviti. Civilna je bila na prostem in po mnogih deževnih dneh je sijalo sonce. Obred je bil kratek, a je zalegel. Po njem je prišlo do zbijanje šal na račun neveste, če se je prav podpisala. Kot vedno. Po poroki je bila krajša pogostitev, nato pa je bila na vrsti cerkvena poroka. Tam pa je župnik grozil ženinu.

 Cerkveno se poročijo tisti, ki so kristjani ali ki samo hodijo k maši. Cerkveno se poročimo največkrat " za vsak slučaj ". Kakor se je nekoč živelo in verovalo v boga, se mi zdi, da smo samo še instant kristjani, kar sploh velja zame. Živimo in delamo tako, da bi se Jezus, če ne bi vstal od mrtvih, zaradi našega načina življenja in grehov povezanih s tem, v grobu tako obračal, da ga ne bi štirinajst dni rešili iz Torinskega prta. Je pa bil ta poročni obred, od vseh meni znanih, popolnoma drugačen. Tako se v cerkvi že dolgo nisem nasmejal, sploh na koncu, ko je župnik ženinu zagrozil s pestjo pred nosom, da ga bo z njo obiskal, če ne bo po poroki spoštoval neveste, njej pa je z roko pokazal gesto, naj ga samo pokliče… Ta pest in gesta za telefon sta nas spremljala tudi na svatbi in na njun račun je bilo še polno smeha. Sproščen obred, poln smeha, dolg okoli petnajst minut, odtehta vsako " poštirkano " enourno ceremonijo.

 Svatba je bila odlična. Kljub temu, da smo zamudili skoraj uro, je bila hrana postrežena v mejah normale, pa tudi če ne bi bila, smo bili že vsi polni dobrot s pogostitev. Večer je bil poln plesa in smeha, saj je ansambel organiziral kar nekaj iger. Meni je bila najbolj všeč tista, ko so se mi mlada dekleta metala v naročje. Minus je bil samo ta, da je bilo preveč gledalcev in nekaj deklet je imelo s seboj svoje fante. Jaz pa našo. Kot vedno, smo "pometali ", kar pomeni, da smo bili do bridkega konca, jaz pa sem še pomagal razvoziti nesamostojne goste.  Kot vedno je ostalo mnogo vsega, tako da sem lahko naslednji dan pojedel še dva koščka torte.

 In zakaj vam opisujem vse to okoli poroke? Naša je to soboto postala tašča.

 



Poroka
23:22, 5. 06. 2013 .. 14 komentarji .. Stalna povezava .. Obvesti prijatelja o tem sporočilu
 Poroka je resna stvar. Je eden največjih korakov v  življenju dveh ljudi, ki se imata rada in bi rada preostalo življenje preživela " uradno " skupaj.  To podpiram in vsem mladoporočencem želim vso srečo. Kljub resnosti same poroke se najdejo ženski ljudje, ki označijo to dejanje za posvojitev odraslega otroka moškega spola, ki ga straši ne morejo več obvladati.  Vsi pa poznamo čarobni besedici, ki pripeljeta do svatbe. Še ne dolgo nazaj sta bili to " noseča sem ", sedaj pa " imam službo ".

 Kljub temu, da nekateri veste skoraj vse o porokah, ne veste nečesa. Slovenija je precej liberalna država, a kljub vsesplošni svobodi in enakosti med spoloma, se ženske ne smete ženiti. Res je, če se še tako čudno sliši. Kljub vsemu trudu je samo nekaj držav na svetu, kjer je to mogoče. Kaj pa ste glasovali proti družinskemu zakoniku, da se lahko samo možite.

 Prvo dejanje po teh besedah je zaroka. Fant najprej vpraša dekle, če bi se poročila z njim, ona pa ga najprej vpraša, če misli resno ali se dela norca. Če misli resno in ni eden od onih " če ni lep, je vsaj neumen ", je odgovor da. Nato pa nastopi norija.

 Imel sem to čast, da sem to soboto poroko spremljal še kar od blizu, prav tako priprave nanjo, saj je bila v mojem sorodstvu.  Že ko je bodoča nevesta rekla da, je vedela, v kateri barvi bo poroka. Kljub temu, da je bil ta veseli datum šele čez osem mesecev,smo vsi bližnji povabljeni svatje imeli enake kravate doma že čez štirinajst dni, ženske pa modno zapoved malo drugačnega odtenka. Naša je seveda ubogala in pol leta prej kupila ustrezno obleko te rastlinske barve. Nečakinja je pripomnila, da bi se ta čas ona že petkrat premislila in kupila pet drugih oblek, za nekatere pa bi bil ta rok nemogoč zaradi zob. In vsega, kar gre čeznje.

Potem pa čevlji. Ne vem, zakaj imate ženske take probleme z nakupom čevljev. Obiščete vsaj osem trgovin, v vsaki spraviti prodajalce ob pamet in na koncu ne kupite ničesar. Ko končno v devetnajsti najdete ustrezen par, ki se poda vsaj dvanajstim zahtevam od barve vaših oči, uhanov, traku za ovratnikom................... do svete torbice, jih začnete pomerjati. Hodite po trgovini, se postavljate pred ogledala in se opazujete v njih iz vsaj štirinajstih zornih kotov. Še vedno dvomite v razmerje med ceno in kaj bo pa sestra, mama, prijateljica… rekla, dvigujete hlačnice ali krilo, pa se spet usedete in nato pomerite ali vsaj primerjate te čevlje z zadnjimi tremi pari … in na koncu kupite par, ki vas najbolj prijetno tišči. Zakaj za vranča ne znate ženske kupiti čevljev, ki vas ne tiščijo? Naj mi kdo pojasni, da ne bom šel s to veliko skrivnostjo v grob. Tudi naša jih, pa mi ne zna razložiti. Kupila je take z bolj nizko peto, pa še to je morala stati po hribu navzgor, ker ni vajena hoditi z nosom proti tlom. Ko je nečakinjama opisovala, kakšne barve so, je dejala, da imajo vzorec kačje kože. Ker niso bili salamensko dragi bi dejal, da je tisto koža kake belouške. So jo pa tiščali! Po starem dobrem receptu si jih je namazala z žganjem in hodila v njih nekaj dni pred poroko po stanovanju, da jih je raztegnila. A ni škoda? Žganja! Če je kdo pozvonil pri vhodnih vratih, mu je najprej pojasnila, da ni pijana, pač pa da ji smrdijo čevlji in šele nato je pozdravila ljudi z dober dan. Ko smo se malo šalili o tem z gospodarico lokala, kjer je bila svatba, je dejala, da to ni nič novega. Pol svatov diši po žganju, pol pa po naftalinu.



 Tu je pol zapisa, pol pa ga boste dobili jutri, da mi ne začnete zehati od te jare kače. Vas že čaka v " zasedi ".









.



Večerja
15:57, 17. 05. 2013 .. 20 komentarji .. Stalna povezava .. Obvesti prijatelja o tem sporočilu
 Ljudje smo čredne živali, zato se radi družimo. Najlepše je, ko pridemo v trope, ki se imenujejo družina, prijatelji ali sorodstvo.  Veselo klepetamo in obdelujemo novice,  zvedavo opazujemo, kaj imajo novega ali to ponosno razkazujemo,  predvsem pa smo gostoljubni pri postrežbi s hrano in pijačo. Pri izbiri, kaj danes postreči, nam pomagajo dobro založene trgovine, ki so naredile potico za vsakdanji kruh in razvrednotile praznike. Pri grizljanju novic in potic mineva čas kot bi mignil in vsakega gostoljubja je enkrat konec. Moram vam priznati, da ko so pri nas obiski, naj bodo dolgi ali kratki, najraje slišim besedo » gremo ». Pa ne, da bi jih imel dovolj ali da jih ne bi imel rad. Veseli me le to, da gredo sami, da mi jih ni treba nesti.

 S hrano in pijačo imamo resne probleme. Ali jo je preveč ali pa premalo. Tam, kjer jo je premalo, vemo kako naj bi bilo, saj dokler sam tega ne izkusiš, ne veš. Kjer jo je pa preveč, jo del konča v smeteh, del pa v maščobnih celicah. Se mi zdi, da če bi pri hrani pazili tako kot pri seksu, ne bi bilo problemov z debelostjo in raznimi boleznimi.  Kaj vse ljudje potem ne poskušajo, da bi  shujšali in se rešili tega bremena. Preizkusili bi vsako dieto, ki nam jo kdo omeni, samo manj jesti in več se gibati ne. Vse to izkoriščajo razni ljudje, ki tem ljudem, ki mislijo, da lepega človeka ni nikoli preveč, hujšanje mastni zaračunajo.  Šibkost pač stane ali pa dela neumnosti, ko poleg mastne hrane piješ dietno kolo.

 Se bo pa to z debelostjo kaj kmalu končalo. Pred dnevi sem prebral, da naj bi znanstveniki odkrili bakterijo, ki naj bi ob zaužitju s hrano prišla v naše telo in nam pomagala shujšati. Naj vas najprej malo zaustavim v navdušenju, ker so poleg tega zapisali, da jo še niso začeli preizkušati na ljudeh. Morda bodo pri preizkusih odkrili tudi to, da se da za te in te telesne mere pojesti natančno toliko bakterij? Si lahko  zamislite, kakšnih mer ljudje bi hodili po svetu?

 Ja, ljubi znanstveniki. Pomagajo tu in pri večji pridelavi hrane. Gensko spremenjeni pridelki in še kaj je sedaj za njih mala malica. Odločno sem proti vsemu temu. Resnično se igrajo boga. Ampak zaradi tega ne skačite v zrak, ker se to človek igra že tisočletja. Kar poglejte vse te rastlinske in živalske vrste, ki jih imamo za hrano. In če vam to ni všeč, se samo ozrite na vaše pse in mačke. Hrana ja, zabava ne?

 Tu večkrat napišem, da imam nekajkrat po nekaj dekagramov preveč. Jem normalno in dokler bom lahko, bom tudi vse. To pomeni vse vrste hrane in vse, kolikor je na krožniku. Včasih so oči bolj lačne kot telo. Grem se tudi rastlinojedstvo, saj sem skoraj devetdeset odstotkov njihov. Repa, zelje, koleraba, fižol, krompir, solata, jabolčni zavitek, rum ploščice, marmelada in še kaj je vse brez mesa. A včasih z njim tudi pretiravam, tako da mi je nato žal in za trdno sklenem, da vase ne spravim tudi grižljaja tega mesa več. Sploh pa ne zvečer, kot pred dnevi, ko sem imel pri kolesarjenju mušic  polna usta in oči.



Navodila
21:00, 7. 05. 2013 .. 22 komentarji .. Stalna povezava .. Obvesti prijatelja o tem sporočilu
 

 V življenju nas vse povsod  spremljajo navodila, opozorila, napotki, priporočila, omejitve, pravila… Vse svoje življenje skušamo spraviti v neke okvirje, da bi bilo včasih lažje nam, včasih pa tistim, ki taka pravila postavljajo. Pravijo nam tudi, da nas s tem zaščitijo, ker nas s tem usmerijo kot vodo v koritu in vsak, ki plava proti toku ali štrli iz vode kot kamen v potoku, je moteč.

 Ljudje se različno odzovemo na okvirje raznih zapovedi. Že en narod je lahko drugačen od drugega. Pri Nemcih je včasih veljalo, da mora biti vse ravno kot črta, nam pa so ves čas govorili, da se moramo znajti. Drugi primer  smo Slovenci in prometni predpisi, ko eni kričijo, da so kazni za prekrške  previsoke, zelo malo pa, da je treba voziti po omejitvah.  Tretji primer pa je birokracija, ki predpiše nekaj, kar se v praksi ne da izvajati. Če bi se dobesedno ravnali po njihovih zahtevah, bi vse stalo.

 Sama navodila so odvisna tudi od kraja dogajanja. Če moškemu doma rečeš, da naj gre po pivo, ga bo šel lahko iskat z zavezanimi očmi. Drugo je, če ga pošlješ v svoji hiši po kladivo. Malo pomoči in smo tam. Sicer pa smo moški nezmotljivi, kar se tiče poti, in se nikoli ne zgubimo. Le sem pa tja nam v tiste pol ure, ali kolikor pač traja vožnja do cilja, nekdo na Google Earth z miško premakne cesto, goro ali kar celo naselje.

 Ljudje smo tudi funkcionalno nepismeni in to večkrat. Nekdo nam mora pomagati in nas voditi od vrstice do vrstice in nam tako pomaga, da zvozimo skozi kak obrazec ali kaj podobnega. To podobno ne mislim na tista navodila, ko piše v prvi točki, da je treba električni aparat najprej priklopiti v omrežje, da bo delal.  Druga funkcionalna nepismenost pa je ta, da nekaj preberemo v navodilih in tega ne znamo razumeti . Za primer bom navedel šampon, da boste videli, kaj hočem povedati.

 Precej žensk si svoje bogastvo -  lase umiva v banji ali pod tušem. Oboje je velika napaka. Pravilno umivanje je vsaj približek tistega v frizerskem salonu,  ko se šampon spira naravnost v odtok. Frizerke so prebrale, kaj piše na steklenički šampona in zato tako umivajo lase. Dajte, preberite še ve, zelo pozorno in počasi. Ve si natrete šampon, ta pa vam potem med umivanjem in splakovanjem drsi po telesu. Na steklenički pa piše, da šampon povečuje volumen.



















.



Maj
21:14, 2. 05. 2013 .. 28 komentarji .. Stalna povezava .. Obvesti prijatelja o tem sporočilu
 Vedno, ko se spravim nad tipke, pišem z užitkom. Všeč so mi črke, iz katerih delam besede, te pa obračam po svoji pameti v stavke.  Ko mi pride na misel kaj bi napisal, se z njimi igram in žongliram, jih silim v prevale in premete, a jim vseeno skušam zagotoviti mehak in dober doskok. Vi ste sodniki kako mi to uspeva in sodeč po vaših odzivih, še kar. A malokdo ve, da so mi še v večje veselje številke. Tudi z njimi se rad igram, eno pa imam še posebej rad. Sedmico. Kar za svojo bi jo vzel, pa se bi verjetno bolj težko pogodil zanjo z ostalim svetom, sploh pa ne z Jamesom Bondom. Nisem zasvojen z numerologijo, mistiko, niti s pravljicami, a mi je res pri srcu. Najbolj zaradi mojega rojstnega datuma, pa še kaj bi se našlo. Recimo to, da ravno danes mineva ravno sedem let, kar sem napisal prvi blog.

 To je še kar dolga doba, a sem še vedno mladenič za nekatere veterane. Če sem pošten, nikoli si nisem mislil, da bom sploh prišel do tu. V teh letih se je nabralo precej zgodbic, ki so večinoma napisane po resničnih dogodkih.  Najprej so letele iz mene po dve do tri na teden, sedaj pa ena do dve na mesec. Ne bom se izgovarjal, da so za trenutno redkost mojih  zgodbic krivi ostali zapisi na blogu, ker za svoje pisanje odgovarjam popolnoma sam. Nočem pisati na silo, samo da nekaj je, da bi bil bolj pogost, ker si vi tega ne zaslužite, nehati tudi še ne mislim. Obljubim pa lahko, da bodo zgodbice še, a bolj poredko.

 Sedaj smo na začetku najlepšega meseca v letu. Izkoristite ga v polnosti in lepoti, hodite na sprehode in izlete, pravilno jejte in pite, imejte se radi, skratka, lepo se majajte.

  Vaš Možakar



Sličica
23:41, 30. 04. 2013 .. 8 komentarji .. Stalna povezava .. Obvesti prijatelja o tem sporočilu
 V preteklih dneh, ko je svetnik, ki skrbi za vreme aprila, skoraj do suhega ovil oblake,  jih dal sušiti na veter  in jih spet zmočil, se je dogajalo marsikaj. Pri nas smo med enimi in drugimi kapljami vsadili krompir in še nekaj vrtnin, posejali pšenico s svojimi zrni, obrezali drevje in dvakrat pokosili vrt. Med drugim sem tudi grobo izkoristil traktor, ker ni včlanjen v sindikat, in z njegovimi konji tri dni cepil. Seveda ne atome, ampak drva. Se spomnite pred časom, ko so bili nekateri v strahu, da bodo znanstveniki v Cernu ob trkih in cepitvah atomov naredili črno luknjo, ki bi nas lahko požrla? Ne, dveh se ne da imeti, ker imamo eno že v Bruslju. Se je pa navadna luknja pojavila pod cepajočim traktorjem, ker je poplava pred tremi leti ravno na tem mestu izpodjedla tla. Teža drv in mojega karakterja ter vibracije traktorja so povzročile, da se je teren udrl za okoli trideset centimetrov. Nič hudega ni bilo, še vedno me je iz udrtine gledalo za eno 1,60 metra veliko žensko.

 Tudi danes popoldne sem telovadil, saj sem bil v gozdu. Pospraviti je bilo treba veje od lanske sečnje in ravno, ko sem mahal z vejnikom ( fouč, fauč ali kakor že imenujete to orodje ), se je oglasila kukavica. Kaj kukaš, pokaži se. Pa ravno danes, ko sem bil na njenem terenu brez denarnice. Saj veste kako pravijo.  Če jo imaš s seboj , ko kukavico tisto leto prvič slišiš kukati, boš imel vedno polno denarja. Jaz bom imel po njeno celo leto ogromno dela in pri moji spretnostni sreči bom sem pa tja o tem  napisal tudi kak blog.  Bolje to kot sovražno pisanje o nasprotnem političnem polu. Tako bom lahko konec leta pogledal v polno drvarnico in dišečo shrambo, pa še zavest, da sem vmes še koga nasmejal, mi bo grela srce.

 Da pa ne bo kdo mislil, da brezdelje tako težko prenašam kot človeka pri jedi za skupno mizo, ki ne sreba samo ko kadi. Prav rad si privoščim kak dan oddiha. Tako sva bila te dni z našo v toplicah, kjer se po videnemu nekateri ljudje že pripravljajo na žar sezono. Na prvem sončku in sapici so pozabili na uro in zaščitni faktor. Midva sva se zadrževala bolj v senci in pazila na svojo belo kožo.

 Pri belini se spomnim na eno pripoved. Kolega iz popolnoma novega naselja mi je pripovedoval, da se je k njim, izmed vseh hiš daleč naokoli, pritepla mačka. Otrokom je bila strašno všeč, zato so jo posvojili.  Kot edino mačko v celem naselju so jo razvajali, hranili so jo z vsem mogočim in ji dajali mleko, mačka pa je predla in rasla. Kar naenkrat pa se je vse spremenilo. Začela je mijavkati in se potepati okoli, nič ji ni bilo prav, zavračala je tudi mleko. Kar je nekega večera, vsa nervozna, skočila na mizo in pri tem polila kozarec  prijateljevega vina. Ves začuden jo je gledal, kako ga je polizala z mize in nato izginila. Naslednji večer je spet prišla in toliko časa mijavkala, da ji je nalil nekaj vina na krožniček. Čez nekaj dni je ugotovil zakaj. Ker ni imela družbe, je vsaj s tem prišla do mačka.

 Med opazovanjem ženskih telesc mi je padlo v oči, da je ogromno njih prepikano s tetovažami. Da smo bolj slovenski, s tatuji. Vseh vrst in oblik so bili, a največ je živalic in meni najprej nerazumljivo, na hrbtni strani telesa. Le zakaj tam, če potem tega ne vidijo? Pa se mi je posvetilo, ko sem se malo razgledal. Ko bodo te ženske stare čez sedemdeset let in bodo njihovi metulji  postali črvi z zmečkanimi in zgubanimi krili, jih seveda pogled nanje ne bo ravno navduševal.

 Mene tetoviranje ne veseli, saj si te veselice nisem privoščil niti pri vojakih. Saj ste že videli moške, ki imajo po zaslugi igle, okoli katere je bila navita in v črnilo namočena nit, na roki napisan vsaj datum prihoda k vojakom z velikim JLA, če ne pa vsaj srce, ime ali sliko ženskega telesa? Sedaj imajo  moški mnogo večjo domišljijo in tudi pogum kot ženske, posebno še zaporniki. Je pa zanimivo, da v toplicah nisem videl niti enega tetoviranca. Do zadnjega dejanja – tuširanja pred odhodom. Neki moški se je postavil pod sosednji tuš in se med tuširanjem vrtel . Tako mi je pred oči prišla njegova tetovaža nekje na sredini hrbta. Bila je zelo čudne, meni nerazumljive oblike in pomena. Čeprav na dva metra še ne rabim očal, nisem nikakor prišel temu zakodiranemu znaku do konca. Na površini pet krat pet centimetrov je imel zloženih pet čudnih polnih znakov še bolj čudnih oblik. Mojemu firbcu se ni zdelo narediti drugega, kot ga pobarati o tem. Rade volje mi je pojasnil njegov pomen -  pri vzvratni hoji se je spotaknil in ob padcu na tla je dobil tiste kraste.

 



Povožena
09:45, 22. 04. 2013 .. 24 komentarji .. Stalna povezava .. Obvesti prijatelja o tem sporočilu
 

 Ljudje smo polni ljubezni.  Podeljujemo in trosimo jo med ljudi, nekateri jo imajo celo samo zase, nekateri jo imajo za svoje hobije, nekateri pa za tiste male stvarce. Med njimi sem tudi jaz.

 Ampak pretekli petek… Joj, ljudje moji! Ob koncu delovnega tedna sem se ves vesel zavihtel na kolo in vrtel pedale kot nor, da bi ubežal petkovemu prometu. Sonce je veselo sijalo in oznanjalo, da je pomlad končno tu. Čakal me je lep vikend ob sajenju krompirja in sejanju vsega ostalega zelenja za na krožnik. Ko sem zavil proti domu, sem jo zagledal. Na cesti, povoženo. Skoraj se mi je ustavilo srce. Ležala je tam, nerazpoznavna, razmazana po cestišču.  Da je ona, sem vedel samo po njeni rjavi barvi z rumenimi pikami. Bilo mi jo je zelo žal, avtomobili in tovornjaki pa so mrtvo hladni vozili čeznjo. Guma za gumo jo je maličila, topel asfalt in sonce pa sta delala svoje.

 Na Notranjsko jo je z Gorenjske pred časom pripeljal nek šofer. Ni bila več majhna, je tehtala kar tam okoli pol kilograma. Človek se takoj zaljubi v tako stvarco. Zanjo so šli litri in litri mleka, najraje pa se je igrala s celimi lešniki. Kolikokrat sem se igral z njo, ko stegneš roko in jo izmakneš, pa spet, pa spet. Kako sladka je bila zmaga, ko me je zagrabila. Tako zelo, da sem ob tem predel jaz.

 A z njo tega ne bom več počel. Ker so jo povozili. Kljub temu, da se ni videlo ne kaj je zgoraj, ne kaj je spodaj, sem takoj vedel, da je bila tisto pol kilogramska lešnikova čokolada Gorenjka. Očitno jo je nekdo pozabil na avtomobilu in mu je na prvem križišču, 50 metrov od trgovine, padla na tla.

 



Posebni učinki
20:20, 7. 04. 2013 .. 17 komentarji .. Stalna povezava .. Obvesti prijatelja o tem sporočilu
 Očitno imajo tisti nad nami bolj slabo vodstvo. Ob vsem tem razsipanju jim je zmanjkalo vode in po dolgem času je bil danes končno en dan brez snega in dežja. Prav čudno, a bil je dan za ven. Kljub vetru in kar neprijetnemu hladu, nas je bilo tam kar nekaj. Roko na srce jih je bila večina z avtomobili in vse gozdne ceste so bile zasedene z njimi. Poleg miganja v sprehodnem koraku, sva se precej aktivno udeleževala tudi umikanja v jarek ob cesti, saj marsikdo po teh mesecih ne zna normalno voziti, če se kaj ne vsipa z neba. Srečala sva tudi nekaj takih revežev brez volana v roki, kot sva bila midva in sprehod je minil kot bi mignil. Saj se da dan tudi presedeti pred računalnikom, saj so tudi tu prisotni prijatelji, a čez oči jih ni.

 Če se človek ne more iz različnih razlogov odpraviti od doma, mu med ostalim pride prav tudi televizija z raznimi oddajami in z mnogimi programi s filmi, ki se ponavljajo že štiriintridesetič. Pri omembi filmov se vedno spomnim na moje filmske začetke kot gledalec. To kot gledalec moram poudariti, ker sem v filmski industriji sodeloval tudi kot statist pri vojakih v Bitoli. Pri meni je bila najprej na vrsti televizija, ki smo jo dobili pri mojih dvanajstih letih, ko se je program začenjal šele popoldne, zvečer pa je bil dnevnik v vojaškem jeziku. Filmi so bili predvsem kavbojke, le da so ti strici imeli namesto klobukov kape z rdečimi zvezdami. Seveda so nas z različnimi filmi seznanjali tudi v šoli, ko so nas vodili na predstave v kinodvorano, a so bili večinoma nezanimivi, saj mi ni nobeden ostal v spominu. Čisto drugače je bilo v srednji šoli, ko nismo s sošolci zamudili nobene od petih predstav v celem tednu. Dobili smo ravno tolikšno štipendijo, da smo si lahko privoščili karte in pa črn  " špricar " z Deitom. Kupovali smo karte za sedeže v osmi vrsti, ki je bila še zadnja najcenejša, zadaj je bilo dražje, ker so nekaterim pribili dodatek za mečkanje, noge pa smo imeli v sedmi vrsti. Od vsega je ostala samo nostalgija, saj so kinodvorano prenovili v kulturni dom brez filmov. Ni več starega občutka, ko smo gledali v stari več namenski dvorani stare filme v starih klopeh, obkroženi z mučilnimi napravami, ki se jim je reklo telovadna orodja.

 Kateri filmi so mi bili nekoč všeč in kateri danes? Nekoč smo omedlevali za kavbojskimi filmi in od navdušenja tulili, ko so obkoljene glavne junake, že skoraj vse prepičene s puščicami, reševali oddelki konjenice. Drugič smo se borili na strani Vinetuja in s tem dobili občutek, da pa vsi Indijanci le niso za postreliti. Zaradi njega nas je kar nosilo, ko so enega od filmov snemali v naši bližini, v Rakovem Škocjanu. Naslednji filmi, ki so mi bili všeč, so bili vojni filmi, a so se mi priskutili zaradi ameriškega poveličevanja samih sebe. Vedno pa še rad pogledam kriminalko, ki je še narejena po stari šoli, brez krvi in nasilja, predvsem pa brez raznih super laboratorijev, ki razvije DNK analizo v nekaj urah. Pamet kriminalista je pri meni še vedno boljši argument kot tehnologija. Nikoli pa mi ni sedla taka ali drugačna grozljivka. To sem enkrat že pisal, da od takrat, ko bi zaradi filma Petek 13. Od strahu skoraj odtrgal sedež v kinodvorani, te zvrsti ne prenašam. Tako sem bil v soboto popoldne prav jezen na tiste, ki zbirajo filme, ker so ob treh predvajali eno od njih. Z našo se včasih prav čudiva, kako včasih popoldne predvajajo filme polne nasilja, groze ali spolnosti, ob enajstih zvečer pa obratno. A kot pravijo, je vsaka stvar za nekaj dobra.

 Ko sem bil še v srednji šoli, sem imel dolge in kot punčka zvite in goste kostanjeve lase. Z leti so se ravnali, krajšali, redčili in prebarvali. Od vsega mi je ostalo samo še to kar imam nad povešenimi očmi, imam pa jih najraje v obliki strnišča. Če se malo dvignejo, že težim naši, naj mi jih požanje. Tako je bilo tudi v soboto, a kot vedno je imela težave s striženjem, saj pride ena parcela na glavi vedno poležana in kombajn naredi precej voženj, da je njiva kolikor toliko opleta in kulturno obdelana. Da bi se delo opravilo v miru, me je spravila v dnevno sobo pred televizijo, da bi združila prijetno s koristnim. Pa me je na hitro obdelala. Ko sva preklopila na grozljivko, so se mi lasje postavili pokonci in tisti trije, po navadi poležani lasje poleg nastajajočega mušjega letališča, so pokošeni treščili na tla. Še dvakrat je zarobila okoli ušes, pa sem bil spet kot ježek.

 O okusu naše, kot filmske gledalke, vam ne morem povedati drugega kot to, da me včasih prav preseneti. Kljub temu, da najraje gleda umirjene filme, se ne odreče gledanja filmov s posebnimi efekti. To so topel radiator, sedežna, vzglavnik in odeja. Učinek je vedno enak.
 


Vabilo na srečanje
21:12, 25. 05. 2012 .. 36 komentarji .. Stalna povezava .. Obvesti prijatelja o tem sporočilu
  Vsem, ki še kolebate naj povem, da sem bil včeraj, v četrtek, pri furmanu, ki nas BO (!) vozil po jezeru. Ima dva vozova, eden je kabriolet, drugi pa ima streho. V dveh urah nam bo natresel zgodb, da jih bomo komaj nesli domov, od legende o nastanku jezera , kontrabanta in o jezeru samem in njegovem ciklusu. Dajte, da ne boste med tistimi, ki se boste potem tolkli po glavi, zakaj niste šli. Spodaj si še preberite Palčkov komentar, ki je mnogo boljši motivator kot jaz.
 Še o vremenu. Dopoldne bo lepo, popoldne še lepše. Če bo kaj porosilo, bo šele okoli šestih, kot je zadnje tri dni, takrat pa bomo mi že doma.

 Do našega srečanja v nedeljo manjka samo še en teden, zato se spodobi, da vas na to še enkrat spomnim in vam pokažem, kje se bomo srečali. Za boljši občutek še enkrat preberite prejšnji blog, da si osvežite spomin. Še enkrat vabljeni vsi, brez razlike, tudi mladi po blogerskemu stažu, tisti, ki samo komentirate ali samo berete.

  Da naju ne boste iskali
  ,
vas bom poskušal usmeriti na pravo pot. Verjetno se boste pripeljali po avtocesti, kje vas čaka izvoz. Za orientacijo povem, da normalna vožnja iz notranjskega konca Ljubljane do cilja traja 45 minut. Pri prihodu na glavno cesto zavijte levo,  potem pa samo naravnost po njej. No, vseeno poskusite speljati tudi kak
 . Pot vas bo vodila skozi  in 
, kjer vas bo pričakal
 . Če bo na njem gorela " tardeča ", ni treba čakati en teden kot doma. Ko boste zapustili 
    , se bo pred vami pojavila.  Po njej se boste vozili skoraj kilometer, da boste prišli do mosta s tem napisom.
   100 metrov za njim se na levi strani nahaja tole parkirišče,  kjer vas bova čakala. Že ob postavitvi so na vijolični stolp napisali vsklik našega srečanja - Hura.

 Kot sem napisal že zadnjič, hoja do vrha traja uro in četrt ali več, bi bilo pa dobro, da kaj potrenirate, lahko tudi po stopnicah, saj je vsaj začetek pohoda precej strm. Za nagrado nas bo čakal vrh , pod njim pa jama, kjer so nekoč čarovnice delale
vreme. Pri domu na Slivnici nas čaka jedilnica za nahrbtničarje
  in za denarničarje.  Naj povem, da stane en ričet 3,2 evra, s klobaso malo čez 5, imajo pa še

  in pa vašo najljubšo jed, ki ni napisana - vampe. Po zagotovilu kuharja je vse brez moke in kemije, ter vegetarijansko, dokler od kje ne priplava kaka klobasa.

 Ob enih bomo krenili v dolino in z avtomobili krenili proti jezeru. Pred pokopališkim mostom bomo zavili levo in na koncu vasi  nas čaka parkirišče , kjer se bomo ukrcali na voz.

 Lepo bi vas prosil, da mi vsi, ki mislite priti, to tudi sporočite. Saj veste kako: Možakar - ena oseba, palček Smuk - ena oseba, Edinček - dve osebi, Trije mušketirji - ena oseba... Problem je lojtrnik, na katerega gre pri normalnem sedenju od 30 do 35 ljudi. Ne bi rad, da bi potem kdo hodil peš ob njem. Prijavite se lahko na blogu ali pa preko zasebne pošte, kjer me lahko tudi pobarate za moj telefon. 

 Morda sem pozabil še kaj napisati, zato me spomnite na to, da pa nisem slikal Slivnice in jezera vem pa sam. To je sedaj na vas.
 
 Na svidenje




Pridite!!! ( še vsaj dvajset klicajev )
11:38, 6. 05. 2012 .. 54 komentarji .. Stalna povezava .. Obvesti prijatelja o tem sporočilu
 Kako prijetno je priti na blog, kjer se skoraj vsakodnevno srečujemo preko zapisov in komentarjev. Skoraj vsi poznamo drug drugega po njegovih zapisih in komentarjih, tako da skoraj vemo, kaj nas kje čaka. Pred očmi se nam ob branju porajajo razne podobe, ki imajo včasih jasno, včasih pa namišljeno sliko določene blogerke ali blogerja. 

 Kot sem že napisal, se srečujemo tu. A zakaj se ne bi še kje drugje? S Palčkom Smukom sva se dobila, malo predebatirala situacijo in se odločila, da vas povabiva na srečanje blogerjev eDnevnika na naš notranjski konec, v deželo Butalcev, Martina Krpana in čarovnic. Vabiva prav VSE, brez razlike in to v Cerknico, v nedeljo 27. maja ob 10. uri dopoldne.

 Srečanja so po navadi statična. Se usedeš in debatiraš. A ne pri nas. Ponovili bi dogodek izpred nekaj let, program pa bi bil sledeč. Ob desetih bi krenili peš na Slivnico, goro čarovnic. Ker ne bo dovolj metel, se tisti, ki boste prišli, primerno obujte, s seboj pa lahko vzamete še pohodne palice, sončna očala, fotoaparate, kremice... Sam pohod na vrh traja turistično uro in še nekaj garaških minut, na vrhu pa bo poskrbljeno za odličen razgled ter hrano in pijačo, ki jo boste prinesli s seboj v nahrbtnikih. Kdor hoče, lahko v koči tudi kosila, saj imajo jedi po dokaj normalnih cenah. Ko se bomo napasli s hrano in firbcem, bomo okoli enih krenili v dolino, nato pa se z avtomobili odpeljali do jezera, kjer nas bo čakala dve urna vožnja z lojtrnikom po jezeru. Cena vožnje po osebi je 6 evrov, voz s konjema pa je že rezerviran za vas.

 Midva s Palčkom Smukom vas bova čakala na parkirišču pod Slivnico, katerega lokacijo nekateri že poznate, za ostale pa jo bova objavila nekaj dni pred srečanjem, in tudi, kje se zavije z avtoceste. Prav tako bom pred srečanjem preko zasebne pošte potencialnim zgubiteljem in kasniteljem dal svojo telefonsko številko, da me pokličete. Na vrh Slivnice vas bo vodil Palček, za tiste, ki ne morete hoditi zaradi različnih vzrokov, se pa javim jaz, da peljem s svojim avtom po cesti na vrh vsaj tri ali štiri blogerje, pa še kakšen dobrotnik med vami se bo našel, ki bo peljal s seboj še koga. 

Še tri malenkosti - v primeru dežja srečanje odpade,
                            - dobro bi bilo, če se kak dan kondicijsko odpravite v kako strmino, saj se bomo vzpeli za 550 metrov,
                            - ker ste polnoletni, odgovarjate sami za svoja dejanja.   ;-)
                      

 Pridite, ne bo vam žal. Časa za razmislek nimate več, ker ste se že odločili, da pridete, časa za organizacijo nedelje pa imate še tri tedne. Lepo bi bilo, če bi mi na zasebno pošto namignili, da pridete, da se en teden pred srečanjem še kaj spremeni, razen seveda datuma in ure. Lahko tudi kaj sprašujete, midva pa bova odgovarjala.
 
 Dobrodošli in " zmejnenu "!

 P.s.; dopisano pozneje - s seboj lahko pripeljete spremstvo.


Kompliciram
18:19, 2. 05. 2012 .. 11 komentarji .. Stalna povezava .. Obvesti prijatelja o tem sporočilu

 Že dolgo vas nisem nič vprašal, vas bom pa danes. Vsi poznamo to zaobljeno obliko, saj jo vsak dan srečujemo. Da je ne zamenjamo z njeno zrcalno podobo, ji dodajamo pikico. Če obe podobi postavimo eno poleg druge in ju prevrnemo, dobimo čudovito lego, ki je skoraj poosebljena  Venera, ki pa jo ( vsi ) ne srečujemo vsak dan. Lepo je, če to ponovimo skoraj sedemdeset krat.

 Da vam pomagam z lažjo računsko operacijo. Če mi bo dano, da bom deset let pisal bloge, mi od danes naprej do tam manjkajo samo še štiri leta.



Povezava
21:59, 3. 01. 2012 .. 0 komentarji .. Stalna povezava .. Obvesti prijatelja o tem sporočilu
A ste mislili, da bom po prvem odstavku res petnajst minut iskal ta blog in povezavo do njega?

 A sem žleht? Seveda sem, še raje pa se šalim. Pa tega ne govorite okoli!


Pozdrav novim članom
15:40, 26. 05. 2011 .. 17 komentarji .. Stalna povezava .. Obvesti prijatelja o tem sporočilu
 Veste, da sem dobra duša. Če hočem. Tako bom sedaj spet vključil svojo srčno dobroto in pozdravil vse nove člane, ki tako pridno komentirajo stare bloge. Jaz jih sicer ne razumem, a občudujem njihovo voljo in vstrajnost. Kar poglejte na levo stran. Ravno zato sem zaklenil svoje stare bloge, da se mi ne pojavljajo tu ponovno po dveh letih. 

 Obenem pa bi se rad zahvalil uredništvu, ki jim daje in omogoča to veselje.Tudi oni so dobre duše.

 Vaš neznansko dobri Možakar


Rezultati PS ja
19:56, 15. 10. 2009 .. 16 komentarji .. Stalna povezava .. Obvesti prijatelja o tem sporočilu
Petek je dan za metek, četrtek je pa fantovski dan. Pa ne samo fantovski, pač pa tudi moj, saj sem sam sebi določil, da bom rezultate tokratnega kroga objavil danes ob 20. uri. 
 Rezultati so sledeči:

Kala - 10

Elenah - 9

Lea - 11

Ana - 11

Ramus - 10

Možakar - 11

Lucija - 9

Turdus - 7

 Ker imata Lea in Ana isto število glasov, a nobena ta krog še ni vodila PS ja, odloča " mladost " na blogu, torej je voditeljica novega kroga 


                                                            LEA
Vse čestitke in obilo uspeha !
 
 Uf, sem se oddahnil!

 P.s.; Samo informativno - mah je sodelovala netekmovalno in je s svojo pesmijo nabrala 20 glasov. Čestitke tudi njej!

Opravičilo
18:29, 21. 12. 2007 .. 0 komentarji .. Stalna povezava .. Obvesti prijatelja o tem sporočilu
Pred Novim letom se delajo razne inventure, poglede se meče čez ramo na preteklo leto in na podlagi še nekaterih metod se delajo razni načrti za naprej in poskušajo se popraviti napake za nazaj. Tudi pri meni je tako, a le tisto zadnje. Napake.

Kot veste sem sedaj doma. Povabil, ki bi mi dišala nisem dobil, zato se vsake toliko odpravim ven na sprehod. Danes zjutraj je bilo še minus devet stopinj, ko sem se zapodil v snežno prostranstvo. Ni problema, red je red. Saj bi šel kasneje, a kaj ko sem imel danes dopoldan na sporedu zobozdravnika. Tako se je bilo treba odpraviti bolj zgodaj. Samo oblečeš se malo bolj, pa gre. Bunda, kapo na glavo in pa seveda moje črne dolge gate. In zaradi njih danes pišem svoj blog. Zaradi mene me lahko kdo zaradi tega proglasi za neprištevnega, a jaz moram popraviti svojo napako.
Morda se še kdo spomni nanje, ko sem lansko leto pisal o njih, da sem jih dobil za Miklavža. Še enkrat mu hvala. A ves čas smo zaradi njih živeli v zmoti. Sedaj ne vem ali je krivo to, da sem še iz prejšnjega tisočletja ali to, da sem se vedno oblačil z zlepljenimi očmi. V glavnem, slovesno priznavam - zmotil sem se. Gate niso črne, ampak temno plave. Ampak, grejejo me pa kot da bi bile.

Spodaj prilagam sliko, ki sem jo naredil med sprehodom. Dve energiji v enem. Ker nisem ravno foto izobražen se opravičujem vsem, ki jih bo zaradi tega bolelo srce ali oko.

slika-180.jpg



Znanost iz knjig
15:48, 31. 10. 2007 .. 16 komentarji .. Stalna povezava .. Obvesti prijatelja o tem sporočilu
Starši, pogovorite se s svojimi otroci o spolnosti. Morda je sedaj zadnji čas, da se še kaj naučite.

Ta zgornja misel se mi je od vseh nasvetov o spolnosti še najbolj usedla v možgane. Ker je po svoje resna, po svoje pa smešna. Kot veste sem še malo stare šole, zato sem se vedno nekako s strahom spraševal, kdaj bo tisti pravi čas, da bom svojim otrokom razložil vse o spolnosti. Ne bi rad zamudil vlaka kot so ga pri meni, ne bi bil pa tudi rad prehiter in bi z nekimi znanstvenimi razlagami tiščal v nekaj letne otroke. Kdaj je torej pravi čas? Pri nas je prišel ravno pravi čas.

Vsi, ki ste brali moj prejšnji blog veste, kakšno je bilo naše prvo, skoraj družinsko, srečanje s spolnostjo. A to ni bil še tisti pravi čas. Vi ne veste koliko truda me je stalo, da sem otroku, čeprav sem se sam v sebi tresel kot vulkan od smeha, čisto mirno dejal, da ima najbrž kar prav. In nasmejal sem se šele doma, skupaj z našo. Seveda sem to povedal tudi ostalim, tako da smo se na ta račun smejali kar precej časa. Za to zgodbo je sin zvedel po dolgem času pred kakšnim letom in tedaj smo se smejali skupaj. Kar ni mogel verjeti, da je kaj takega vprašal.

Pol leta po dogodku s kravo in bikom smo naredili velik korak naprej. Šel sem v knjižnico, nabral nekaj otroških knjig na to temo, se usedel z otrokoma in jima polahko vse razložil. Pa da ne boste mislili, da mi je to v glavo kapnilo kar samo. Vzrok je bil tokrat mlajši sin, ki je izjavil kar nekaj krepkih. O seksu in teh stvareh. Saj veste kako je to med brati in sestrami. Vsi so iz enega gnezda, vsi so od enega ptiča, a različni so si kot noč in dan. In to je ugotovil tudi sam. Dejal je, da je starejši brat bolj za denar, on pa bolj za ljubezen. Tako ga je zanimalo vse v zvezi s to besedo, ki se začne na f.

Čeprav še ni hodil ne v vrtec, ne v šolo, je to besedico slišal velikokrat, vedel je tudi približno za kaj se gre, sam pri sebi pa je tudi ugotovil, da če se o neki stvari toliko govori in o njej razpravlja, mora biti to nekaj čudovitega. In se je spravil na tasta. Tast je bil vsaj še nekaj razredov starejša šola kot jaz in o spolnosti ni hotel niti slišati, kaj šele govoriti. Zanimivo je to, da je bil vedno zraven pri kravjem in konjskem seksu ko je bil mlajši, pri vseh porodih ob treh ponoči, a o človeški različici ni nikoli govoril. Še celo ko je bil na sporedu kak film, kjer sta se dva poljubljala ali so bile plesalke malo razgaljene, je kričal, naj naša, ki je bila takrat še punčka, takoj ugasne TV. Kurbe, je še pribil. Vsa spolna vzgoja pri naši je bila v stilu, da naj pazi, da je ne bo kdo …. in bo potem noseča. Pa še to ji je morala povedati tašča, vse ostalo pa se je potem učila skupaj z mano. Moram povedati še to, kar sem menda že enkrat. Neka hči je vprašala svojega očeta, kaj je to seks. Pa je rekel, da ji bo pokazal. Usesti se je morala na vrh stopnic, on pa jo je na hitro povlekel za noge prav do dna. Ko jo je čez par let njen fant vprašal, če gre seksat z njim mu je odgovorila, da oče jo je, on jo pa ne bo.

No, pred približno takega starega očeta se je postavil naš najmlajši in ga korajžno vprašal, če kaj seksa, seveda s tisto besedo na f. Tast se je kar prestopil. Menda bi raje videl, če bi stopil na rjav žebelj. Verjetno je bil tako šokiran, da je komaj nekaj spravil s sebe. Pa ga je tamali vprašal še, kdaj bo pa on po njegovem mnenju začel s to telovadbo. Tast je odvrnil, da verjetno, ko bo šel k vojakom in se nato na hitro izgovoril, da mora iti v štalo. Verjetno je imel tam kar precej za povedat svojim kravam, potem pa še nam.

Še močnejši v izjavah je bil kmalu zatem. Sedeli smo v dnevni sobi, naša je bila v službi, in kar na lepem me vpraša, kako pride človek na svet, kako se vse skupaj začne. Aha, ta čas je torej prišel, ne bo mi treba čakati nanj, niti ne bom prehiter. Starejši sin, denarnik, ga je zaradi sramu kar malo postrani pogledal in karajoče izgovoril njegovo ime. Ampak, se nisva dala motiti. Globoko sem požrl slino, si pred očmi zarisal cesto, po kateri ju bom vodil skozi spolnost, in začel voziti, a smo imeli kaj kmalu prometno nesrečo. Za vzgled, kako se vse skupaj začne, sem jima skušal takoj na začetku v spomin priklicati oddajo na TV izpred nekaj tednov, kjer so kazali, na kakšne načine se različne živali parijo med seboj. Osebno sem najbolj zavidal nosorogu, ki ima kar kapaciteto med nogami, pa tudi čas si vzame za to. Saj si ga lahko, saj ne gleda nogometa, njej pa tudi ne kipi mleko na štedilniku. Seveda sta se spomnila te oddaje in tega početja. Da bi bil še bolj nazoren sem ju vprašal, če se spomnita dogodka s kravo in bikom. Pa sem ju vprašal, kaj je bik naredil s kravo. In mi je tamali strokovno odgovoril: ” Ja kaj, oči, pof**** jo je! “

Takoj naslednji dan sem šel v knjižnico.

 



Spolna vzgoja
13:17, 28. 10. 2007 .. 20 komentarji .. Stalna povezava .. Obvesti prijatelja o tem sporočilu
Ta blog tudi sodi med zgodovinjenje, a ga je preveč škoda, da bi ga kdo tam spregledal. Naj vam bo to darilo z moje strani za novo leto.



Donacije za to, donacije za ono, obstajajo podporniki, ki financirajo vse mogoče. Samo neumnost se branijo podpirati. Bi bilo prepotratno, če bi jo. Je preveč kandidatov. Koliko neumnih dejanj se dogaja vsak dan. Pa koliko se jih je že nam. Včasih, ko ima človek prebliske, se spomni kakšne in povem vam, da mi je včasih kar malo nerodno ob spominu nanje. Ena, ki sicer ni za zardevanje je ta, da sem zaradi ” prijateljskega ognja ” zbrisal okoli 50 blogov. Med njimi, se spomnim, je bil opis našega psa, pedofilija, kondomi, morje, kmetijski nasveti… In drugi ali tretji je bil ta, ki ga bom sedaj obnovil. Takrat še nisem bil tako vešč pisanja, pes mi je še iskal črke, pa tudi blog se je moral pisati drugod, ker je po desetih stavkih nehalo shranjevati in ko si poskusil objaviti, ti je objavilo en velik nič. Tako je bil ta blog objavljen v treh nadaljevanjih, a danes bo enodejanka. In zakaj ga bom spet napisal? Ker nimam boljše ideje, računam pa tudi na vašo pozabljivost. Leto in pol je le leto in pol.

Tisti dan je bil precej moker. Prejšnji dan je padal dež, luže so stale vse naokoli. Občina pač ni hotela dati denarja za asfalt. Pri nas se je pripravljal velik dogodek in okoli hiše je bilo čutiti vznemirjenje. Tast je bil živčen, iskal je palico in štrik. Če bi bilo kot ponavadi, bi bila navadna rdeča krpa čisto dovolj. Z njo so včasih po vaseh dajali znak osemenjevalcu, da je vedel, ves nebogljen brez mobilnega telefona, pri kateri hiši bo pustil svoje seme. No, ne čisto svoje, bikovo. Saj svoje je tudi morda, a o tem vedo samo gospodinje in on. Palico in štrik je tast rabil za kravo, da jo bomo gnali k biku v sosednjo vas. Saj doma smo imeli bika, a kaj ko je bil v sorodu s kravo, pa se tudi tam nekako ne sme telovaditi kar tja v tri krasne, kot ne pri ljudeh. Zakaj se je tast odločil za naravno metodo se ne spomnim več, a bikovo ljubosumje na osemenjevalca pri tem ne igra nobene vloge. In smo začeli z akcijo.

Vem, da mnogi veste, da krave niso samo vijolične. Poznate vse karakteristike te izkoriščane štirinožne rogate živali in tudi njene pridelke od mleka do dreka. Ne vem pa, koliko vas ve kako se kravo žene k biku dva kilometra deleč, v bistvu, kaj moraš narediti, da ti to uspe. Jaz vem, zato vam bom sedajle to opisal.  Najprej jo moraš z vrvjo zavezati okoli rogov in potem okoli gobca na zanko, da jo stiska, če se odloči, da bo šla po svoje. Nekaj sto kilogramov težka krava ni ravno čivava, da bi jo premikal po svojih željah. To je takoj, ko je prišla iz hleva, tudi pokazala. Malo sva plesala valček, malo čačača, pa čotiš bi tudi, če bi mi stopila na nogo. Takoj smo prekinili plesne vaje in odločili smo se, da jo pripnemo za traktor in jo s surovo silo prepričamo v pot proti grehu. A krava ni bila pripravljena sodelovati. Vse, samo v greh ne. Ravno ko sem jo mislil pripeti za traktor, je odskočila v stran in odgalopirala po svoje. Jaz sem tudi včasih malo trmast, zato sem jo trdno držal za verigo in se po suhem smučal okoli hiše, po cesti in nato še po sosedovem travniku, ko sem skušal vime in vse ostalo ustaviti in spraviti domov. Ko sva se ” midva ” odločila, da je teka dovolj, sva skrenila proti hiši. Spet sva prišla do traktorja, ko se je v športni zagnanosti spomnila, da ji kot zmagovalki sprinta pripada častni krog.  Jaz sem ji bil pa za šopek, ki ga ponavadi dobi zmagovalka na športnih tekmovanjih v tekih. Tako sva naredila spet en hiter krog, a sem se polahko že pripravljal na nove sprinterke, ker bi se pri še enem krogu začel smučati po golih podplatih.

Punca je bila po dveh nedopingiranih krogih tako utrujena, da se je dala takoj privezati za traktor. Tast se je usedel za volan, obrnil je ključe in odparkljala sta v širni svet. Čez minuto je bil tast že nazaj. Pri izhodu iz vasi je križ in pri njem se je ta, v greh prisiljena grešnica, vrgla na prednja kolena in tast jo je nekaj metrov vlekel za seboj. Vam povem, v tej kravi je bilo nekaj višjega. Ni bilo drugega, kot začeti od začetka. Spet smo ji namestili vrv okoli rogov in gobca, jaz sem vlekel, tast je žugal s palico in - speljali smo. Je pa bil tu en majhen problem. Pravzaprav dva. Kot veste, imam dva sina in oba sta hotela z nama, da vidita kaj in kako bo vse to potekalo. Nobeden od njiju ni še hodil v šolo, menda sta bila stara okoli pet let, zato nam je bilo malo nerodno, kako bomo mi to njima razložili. Zato smo se odločili, da bosta doma. Figo. Na pol poti sta pridrvela na koleščkih za nami. Kaj hočeš, pa pojdita.

Krava, vsa vdana v usodo, a s hrabro mislijo v sebi, da je v vse to prisiljena in da se je upirala, nam ni delala nikakršnih težav več. Kmalu je ugotovila da je najbolje zanjo, če gre pohlevno za menoj. En, dva, tri smo bili v sosednji vasi pred hlevom. Gospodar nas je pričakoval, privezali smo kravo k ograji in se malo umaknili, ker je šel odvezat bika. Ta žival je verjetno to že kdaj delala, zato se je takoj zagnala iz hleva. Sedaj pa ne vem, ali ga je očarala njena lepota ali se je začudil, kaj nas je toliko okoli. Res ne vem. Vem samo to, da je zavrl na pragu, ker pa je bilo vse mokro, je spodrsnil in padel po tleh kot pokošen. Takoj se je pobral, a ves zmeden in siv od sramu je pritekel h kravi in začel z delom. A napačno. Najprej jo je naskočil preveč postrani. Ko smo ga komaj spravili s krave, kar pomislite kako bi bilo z vami, jo je naskočil s strani od spredaj nazaj. Uboga krava ga je kar čudno gledala in začela  klecati v kolenih od njegove silne vneme. Seveda v prazno. Spet je bilo potrebno nekaj moči in poguma, da je bil bik zopet prizemljen z vsemi štirimi nogami. Tretjič je končno našel pravo smer in način, a je zgrešil tarčo in mladi telički so šli po stegnu.

Po ne vem kolikem času je šlo vse kot namazano. Ko je nabral in ko se je zbral, je naredil vse kot je treba. Bik je šel v hlev, gospodarja nato v hišo za račun, jaz pa sem odvezal vso tresočo se kravo in se napotil z njo domov. Po parih korakih me dohiti na malem koleščku starejši sin in me strokovno pobara s stavkom, ki si ga bom zapomnil za vse življenje: ” Oči, a ne bi bilo bolj preprosto, če bi se krava ulegla na hrbet? ”