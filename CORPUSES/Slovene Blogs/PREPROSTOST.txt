
E7: 150 km preko Bizeljskega, Kozjanskega in Haloz (FOTO)

Aleš Čerin · 10/08/2013 · IZLETI
Slovenski del evropske pešpoti E6 smo prehodili, pa tudi Loško planinsko pot in tudi Idrijsko -Cekljansko planinsko pot. S sinom sva se tako podala še na drugo, daljšo evropsko pešpot, ki se vije po Sloveniji – na E7, ki se pravzaprav začne pri mejnem prehodu Robič na zahodu in konča na mejnem prehodu Hodoš na vzhodu. Vmes pa je okoli 650 km poti po slovenskih pokrajinah.

Midva E7 nisva začela od začetka, pač pa v Krškem in hodila 156 km do gradu Borl pri Ptuju. Čez gričevnate pokrajine Bizeljskega, Kozjanskega in Haloz. Namerno nisva začela na začetku, pač pa na tem vzhodnem koncu države, kjer še nikoli nisva bila. Prav želel sem si spoznati te kraje, ki se mi zdijo nekako pozabljeni.

1. dan: Krško – Zdole – Pečice – grad Podsreda – Svete gore – Bistrica ob Sotli – Brezovec
41 km, 1713 m vzpona, 15 ur hoje, GPS sled poti – 1. dan

Prespala sva v kapucinskem samostanu v Krškem (hvala br. Marko!) in se ob šestih zjutraj že znašla na poti skozi Krško proti vasicam Kremen, Zdole, Ravne, Šapole, Pečice. Kar hitro je postalo vroče. V vasici Rušno pri Pečicah naju je prijazna gospa povabila na odlične breskve. Hvala!

Naj kar takoj povem, da so bili to najbolj vroči dnevi v mojem življenju. Vseh pet dni poti je bilo peklensko. Vsak dan je bila temperatura preko 35 pa tja do 38 °C. V senci seveda, koliko je bilo na razbeljenem asfaltu, pa ne vem. Veliko. Pet dni sem bil stalno “prešvican” in na meji dehidracije. Med potjo sva sicer veliko pila, kar niti ni bil problem, ker je vzdolž celotne poti veliko naselij in se da povsod natočiti odlično vodo. Da ne govorim o tem, da celotna pot vodi skozi vinorodne pokrajine, kjer poleti kraljuje “špricer” – poljubna mešanica vina in mineralne ali navadne vode. Te nizko-alkoholne pijače je bilo kar nekaj na poti, a nikoli toliko, da bi jo čutila. Hvala vsem vinogradnikom za prijazno deljenje odlične pijače.

Grad Podsreda, kjer sva se malicala, je en najlepše obnovljenih gradov pri nas. Ne razumem, kako so vsi gradovi lahko obnovljeni tako kot je treba, le Ljubljanski je popolnoma zgrešen – izumetničen in nenaraven. Sramota za glavno mesto.

Pot do Svetih gor je vodila po gozdni cesti v senci. Med znamenito Marijino romarsko cerkvijo in štirimi kapelami na vrhu hriba sva si pred spustom v Bistrico ob Sotli vzela kako uro počitka. Premalo zame :), a odlično kosilo v gostilni Šempeter (priporočam!) je teknilo po vsej tej pijači in suhi hrani iz nahrbtnika. Še bolj pa se je po kosilu prileglo kopanje v soteski Bistrice. Kaka dva kilometra več poti v sotesko sta se izplačala.

Zvečer sva po kratkem “incidentu” s prestrašeno gospo v Brezovcu (v teh krajih so pred kratkim kradli in izsiljevali nepridipravi in so ljudje še precej prestrašeni) pristala na seniku kmetije v vasi Brezovec. Prijazen sprejem, večerja, kozarček odličnega domačega vina in spanje na seniku. Hvala mama in hči! Tudi za vse zgodbe iz kmečkega življenja in iz težke mladosti mame, ki je kot šestletna deklica s starši preživljala muke koncentracijskega taborišča. Po vojni pa teror komunistične oblasti.

2. dan: Brezovec – Polje ob Sotli – Buče – Virštanj – Olimlje – Podčetrtek
28 km, 1363 m vzpona, 13 ur hoje, GPS sled poti – 2. dan

V deželo znamenitega vina Virštajnčana sva vstopila lepo naspana in sita po obilnem zajtrku pri gospeh (6 jajc in veliko svinjske masti! – oba skupaj seveda). V Virštanju so pripravljali veselico in fantje so ravno pripravljali dva hlajena soda z znamenitim vinom: en se je imenoval “Županovo vino”, drugi pa “Vino KS Virštanj”. Oba sta bila odlična. Hvala fantje!

Pot preko Kristan vrha in mimo golf igrišč do Olimja se je vlekla. Vmes sva se ustavila in osvežila pri uspešni podjetniški družini v vasi Slivje. Sodobni tiskarski stroji, poslovna spretnost in prilagodljivost stranki so njihova odlika. Zmožni so natisniti neverjetne tiskarske “čarovnije”. Tudi freske znajo natisniti. Poglejte na samostanu v Olimljah. Z zanimanjem sva si ogledala proizvodnjo. Rekli smo še nekaj “gospodarskih” in mimo cerkvice sv. Andreja sva se spustila v Olimje.

Kar štiri ure se nisva mogla spraviti v pogon izpod sence mogočne lipe pred znamenito cerkvijo. Poskusila sva znamenito čokolado, našla nekaj geozakladov. OPOMBA: Vso pot po E7 sva s sinom iskala geozaklade, ki so posejani vzdolž poti E7. Hvala SpiritedLittleWolf in Snufek za ta super dodatek poti. 

Dobil sem žulje na nogah, tako, da nog nisem več mogel brez bolečin spraviti v čevlje. Pa sva s sinom zamenjala: jaz sem naprej hodil v njegovih “tevkah”, on pa v mojih gojzarjih. Na začetku se je obneslo odlično!

Prijazni pater Ernest naju je povabil, da bi tu prenočila, a sva se zahvalila in po njegovem blagoslovu ob petih popoldne nadaljevala pot – pa ne po normalni cesti v nekaj kilometrov oddaljeni Podčetrtek, pač pa preko hriba Rudnica in mimo gradu – več kot 3 ure vzpona in spusta. Prespala sva kar v župnišču na terasi. Prijazni župnik Jože (hvala!) nama je omogočil prhanje in prinesel celo “modroca” in blazini. Pica v Podčetrtku (pri krožišču) je fenomenalna – okusna, s “kolikor-se-zmisliš” dodatki in zelo velika – dovolj jo je bilo za večerjo, zajtrk in pri Boštjanu še za malico.

3. dan: Podčetrtek – Sveta Ema – Brestovec – Rogaška Slatina – Rogatec – Donačka gora (Rudijev dom)
32 km, 1237 m vzpona, 13 ur hoje, GPS sled poti – 3. dan

Podčetrtek sva zapustila zgodaj in se mimo term napotila na razgledni hrib, kjer kraljuje cerkve Svete Eme. Po pobočjih nad Sotlo sva opoldne “prikrevljala” v Rogaško Slatino. Kosilo lokalni gostilni in “tankanje”znamenite mineralne vode (ki me je res čez čas malo “pognala”). Nato sva se preko hribov in dolin skozi vasi pod grebenom med Bočem in Donačko goro odpravila v Rogatec.

V Rogaški sva pri točenju vode srečala moža, ki se mu je življenje podrlo: utonila mu je 13 letna hči, umrla žena in dobil je raka. Vse skoraj istočasno. Moža je to pognalo v hudo depresijo, a je sedaj bolje. Raka je pozdravil. Želim možu obilo božjega blagoslova.

Vzpon iz Rogatca na Donačko goro je bil “ubijalski” za mojo psiho in tudi dodatne žulje – tokrat na vsaki nogi sredi podplata za evrski kovanec velik žulj od “tevk”. Boleče in nič kaj spodbudno za naslednje jutro.

Dom je bil zaprt. Lepo sva se stuširala na pipi in prespala na mizah pred kočo. Noč je bila strašno vetrovna.

4. dan: Donačka gora (Rudijev dom) – Kupčinji vrh – Jelovice – Ptujska gora – Janški vrh – Sveta Trojica nad Podlehnikom
30 km, 1446 m vzpona, 13 ur hoje, GPS sled poti – 4. dan

Ali ste opazili, da sva s sinom vsak dan imela kar zajeten vzpon – vsak dan preko 1200 m ali po domače za okoli 4 Šmarne gore. Ja, pokrajina na vzhodu Slovenije je prav neverjetno razgibana. Sam sem pričakoval bolj ravnino, je bilo pa stalno gor-dol-gor-dol. Sedaj po Donački, ko sva vstopila Haloze, je bilo pa še najhuje. Doline so neverjetno globoke in pobočja strma. Kdo bi si mislil, da so vinorodne Haloze tako strme!

S sinom sva spet zamenjala čevlje. Žulji od prej so se malo zacelili, tam kjer so pritiskale “tevke”, pa moji čevlji niso. Do znamenite romarske cerkve na Ptujski gori sva hodila celo dopoldne. Vmes sva se pod Jelovicami odžejala z odličnim špricarjem. Gospa, ki je tik pred penzijo, je ostala brez službe v tovarni aluminija, obdeluje strme bregove, redi nekaj živali in pridela nekaj vina. Kljub temu je vedra in se veseli življenja. Bravo!

Perfektno kosilo sva dobila v minoritskem samostanu – hvala, draga Magda, ki si zgled ne samo dobre kuharice, pač pa tudi predane matere otroka s posebnimi potrebami. To vem iz drugih virov. Na Ptujski sva bila tudi popolnoma sestradana, ker nama je že na Donački gori zmanjkalo hrane, tako da sva oba na eno ribjo konzervo in nekaj kruha hodila celo dopoldne.

Od Ptujske sva se spustila v dolino Dravinje in se vzpela na Janški vrh, se spustila v Dolane in se vzpela na Dežno, potem pa še kar naprej gor-dol-gor-dol vse do Svete Trojice nad Podlehnikom, kjer sva dobila večerjo in prenočišče v minoritskem samostanu. Hvala Damjan!

Kako težko mi je bilo gledati prelepe Haloze, ki tako hitro in kar pred našimi očmi propadajo. Mladi se izselijo, starejši pomrejo in kmetija se izprazni. Na pobočjih in slemenih se bohotijo le vikendi. Ne, to ni prava pot za vrnitev življenja v odročno pokrajino.

5. dan: Sveta Trojica nad Podlehnikom – jezero Dežno – Podlehnik – Majski vrh – Dravci – grad Borl
25 km, 921 m vzpona, 10 ur hoje, GPS sled poti – 5. dan

Takoj pod Sveto Trojico je prelepo jezero Dežno, ki sva ga zaradi geolova obhodila. Potem se je pa začel še finalni celodnevni gor-dol do gradu Borl. Lepo, vroče, naporno. Žulji pa vedno hujši.

Na poti sva se ustavila na turistični kmetiji Korpič. Izjemno lepa lokacija, krasna etnološka zbirka starih kmečkih orodij in strojev, ki nosi naslov “Od zrna do kruha”. Morda bi bilo še bolje od “njive do kruha”, ker je v zbirki orodje in stroji v celoti verigi od njive do peke kruha. Zelo zanimivo za sina, bodočega strojnika in tudi zame. Mož nama je perfektno razložil načine uporabe orodij in posodja. Hvala! Na koncu nama je gospodinja postregla z izvrstnim pecivom, gospodar pa s “špricerjem”. Rekli smo še nekaj gospodarskih in poslovila sva se od prijazne družine.

Do gradu Borl sva šla še nekajkrat gor in dol. Za prevoz do Ptuja pa sva poklicala prijatelja kapucina Jurija. Od tam pa na vlak in zvečer sva bila v Ljubljani.

Zaključek
Pot je lepa, četudi se predvsem preko Bizeljskega in Kozjanskega vije precej po asfaltu. Meni je pravzaprav tak treking skozi naseljeno pokrajino vedno bolj všeč. Pogovori z ljudmi in njih usode me nagovorijo in dajo misliti. Ta pot je zaradi dolžine in tudi zaradi stalnega gor-dol kar precej naporna. Vode iz naravnih potočkov na poti ni, jo pa najdete pri prijaznih ljudeh. A jo največkrat seveda izboljšajo z vinom, ki je v teh krajih perfektno. Prav nikjer nisva pila kakšne kislice, pač pa vrhunska vina.

Ljudje iz teh krajev odhajajo, najbrž ker je življenje tako trdo in težko, a tudi zaradi nespametne politike “proletariziranja” kmeta v preteklih časih socializma. Tako se nam je pokrajina ob vzhodni meji izpraznila. Le ob vikendih jo obiščejo vikendaši. A to ni to! Več o tem sem pisal na Časnik.si: Rešite severovzhodno Slovenijo!

Ljudje v teh krajih so prijazni, odprti, pripravljeni pomagati, pripravljeni povabiti človeka v intimo svojih domov, četudi je bilo nekajkrat čutiti, da si je treba zaupanje pridobiti. Slišati je bilo, da se po teh krajih potikajo nepridipravi in kradejo, ter izsiljujejo ljudi. Tako, da je njihov strah do neznancev, ki kar takole pridejo, upravičen.

Z veseljem se bom še vračal v te kraje, za katere želim, da bi se razvili in ne do konca izpraznili. Bog vas blagoslovi, dragi prebivalci Bizeljskega, Kozjanskega in Haloz.

Statistika
- 156 km in 6680 m vzpona

- 5 dni hoje ali 64 ur (vključno s počitki, ki pa tokrat niso bili dolgi)

Pred odhodom
Pred odhodom
Proti vasi Zdole na Bizeljskem
Proti vasi Zdole na Bizeljskem
Grad Podsreda
Grad Podsreda

Na Svetih gorah
Na Svetih gorah
Bistrica ob Sotli
Bistrica ob Sotli
Namakanje v Bistrici
Namakanje v Bistrici

Proti Polju ob Sotli
Proti Polju ob Sotli
Stara hiša pri Polju ob Sotli
Stara hiša pri Polju ob Sotli
Cerkvica v Polju ob Sotli
Cerkvica v Polju ob Sotli

Vikendi, vikendi, ...
Vikendi, vikendi, …
Hruške v Virštajnu
Hruške v Virštajnu
Tale dežniček je prav fajn za senco
Tale dežniček je prav fajn za senco

Sveti Andrej nad Olimjami
Sveti Andrej nad Olimjami
Olimje
Olimje
Povratek iz picerije
Povratek iz picerije

Sveta Ema nad Podčetrtkom
Sveta Ema nad Podčetrtkom
Geolov - okoli 40 sva jih našla :)
Geolov – okoli 40 sva jih našla :)
Sv. Trojica v Brestovcu nad Rogaško Slatino
Sv. Trojica v Brestovcu nad Rogaško Slatino

Peče!
Peče!
Noblesa Rogaške Slatine
Noblesa Rogaške Slatine
Sem našel odslužen kovček, pa se ni obnesel
Sem našel odslužen kovček, pa se ni obnesel

Lepa podružnična šola pri Rogatcu
Lepa podružnična šola pri Rogatcu
Proti Donački gori
Proti Donački gori
Včasih spiva takole
Včasih spiva takole

Pogled z Donačke gore
Pogled z Donačke gore
Na Jelovicah
Na Jelovicah
Sin je bil moj odličen vodnik celo pot
Sin je bil moj odličen vodnik celo pot

Sveti Bolfenk v Jelovicah
Sveti Bolfenk v Jelovicah
Štorklje v Stogovcih
Štorklje v Stogovcih
Ptujska Gora
Ptujska Gora

Izpraznjena domačija v Halozah
Izpraznjena domačija v Halozah
Vinogradi v Halozah
Vinogradi v Halozah
Sveta Trojica v Halozah
Sveta Trojica v Halozah

Sveta Trojica in jezero Dežno
Sveta Trojica in jezero Dežno
Gospodar Korpič je odlično razložil delovanje orodij
Gospodar Korpič je odlično razložil delovanje orodij
Prikaz rezanja slame v etnološkem muzeju
Prikaz rezanja slame v etnološkem muzeju

Klopotec
Klopotec
Sveta Ana v Halozah
Sveta Ana v Halozah
Na koncu pri gradu Borl
Na koncu pri gradu Borl


Foto: Aleš Čerin




Preprostostne ideje iz Logatca

Aleš Čerin · 24/04/2013 · PREPROSTOST
Po predavanju o “Bolj preprostih izbirah” v Logatcu, se mi je oglasila Urška Malavašič. Pa sem jo zaprosil, če pismo lahko podelim z vami, dragi bralci in bralke bloga Preprostost. Z veseljem ga objavljam z njenim dovoljenjem. Hvala, Urška!

“Spoštovani, udeležili smo se vašega predavanja v Logatcu. Hvala za podarjen čas in za vse povedano. Z vsem se strinjam in vam čestitam za modre in pogumne odločitve. Na večini področij ravnamo podobno kot vi (njiva, vrt, čaji, …). Omenila bi vam še par “naših” posebnosti oziroma področij, ki se jih na predavanju nismo dotaknili, ker bi potrebovali še precej časa.

Ogrevanje
Kurimo z drvmi, ki jih mož naseka sam. Nimamo svojega gozda, a lastniki gozdov želijo, da jim kdo “počisti” gozd. Poleti drva žagamo in spravimo v kurilnico. ”Šporget” na drva je zakon! Ogreva vsaj 2 prostora + kuhanje + pečica. Skuri se tudi ves odvečen papir in papirno embalažo.

Kruh
V vrhniški pekarni se lahko kupi “star” kruh (zob si ne polomiš). 20- kilogramska vreča stane 5 EUR. Namenjen je sicer za prehrano živali, vendar je večina še popolnoma dobrega za prehrano ljudi, zato ga damo v zmrzovalno skrinjo. Kar je res presuhega pa posušimo za drobtine ali za prehrano živali.

Meso
Pri bratu – na domačiji, kjer sem doma – kupimo govedino. Ne uporabljajo nobenih krmil. Hvala Bogu, da je brat po starših prevzel kmetijo in pelje vse lepo pridno naprej. Kmetovanje na hribovski kmetiji res ni enostavno.

Čez poletje imamo tudi kure. Zunaj smo jim ogradili (lisice!) ličen prostor. Dobimo jih na farmi, ponavadi zastonj. Dobro leto stare, so za njih že odslužene, za nas pa celo leto še pridno nesejo jajca. Kure so super tudi zato, ker pojedo vse ostanke z vrta, iz kuhinje, travo. Pozno jeseni jih zakoljemo, damo v zamrzovalnik in iz njih (+govedina) nastane krasna juhica.

Izdelki pred iztekom roka
V Mecatorju se lahko kupi roba pred iztekom roka s 50 % popusta. Kaj ji pa manjka ? Nič. Določene artikle (mesne) moraš takoj porabiti ali zamrznit. Sadje je mogoče malo ovelo ali ima pikico gnilobe. “Suhe reči” (makaroni, ješprenj, cedevita, čokolada, …) pa nekaj dni ali mesecev čez rok gotovo še niso pokvarjeni.

Kefir
Doma izdelam tudi mlečni kefir.

Čistila, kozmetika
Sama naredim tekoč pralni prašek (kuhaš 3 l vode + mersaillsko milo + 1 žlica pralne sode). Če se preveč zgosti, pretreseš. 3 l takega praška znese 1 € . Povsem v redu je za temno in manj umazano perilo. Perilo sicer ne diši tako kot pri industrijskem prašku, a tega ne pogrešam.

Pred kratkim sem po e-pošti prejela brošuro o naravnih domačih čistilih, vse bazira na sodi, kisu in boraksu. Želim nadomestiti tudi čistilo za pomivalni stroj – z boraksom + sodo. Ne vem koliko naj doziram za 1 pranje

Za pol kg pralne sode sem plačala 0,99 € , za pol kg boraksa pa kar cca. 7 €.

Lani sem privič doma izdelala kreme (predvsem za roke, ker zjutraj porabim NIČ časa, da “se narišem”). Uporabim zelišča,14 dni namočena v olivno olje + čebelji vosek. Za smolnato mazilo pa smrekova smola + olje + vosek.

Voda
Ko smo pred 20 leti začeli graditi hišo na Zaplani, kjer je mož doma, ni bilo niti govora, da bo kdaj vodovod. Zato je bilo povsem logično, da k hiši priključiš še štirno. Sedaj vodovod je, vendar bi nas napeljava od glavnega voda do hiše stala tako veliko, da za vse namene uporabljamo kar vodo iz kapnice. Še smo živi in zdravi.

Dali ste nam izvrstno idejo – namreč, da del tega, kar z delom, iznajdljivostjo in preprostimi izbirami prihraniš – podariš ubogim.

Lepo pozdravljeni,

Urška Malavašič”




Iskreni.net: Še kompasu ne verjamem, da kaže na sever

Aleš Čerin · 07/07/2013 · MODROVANJA, VZGOJA
Postal sem strasten orientacijski tekač. Skupaj s sinom sva ga začela trenirati šele pred malo več kot pol leta. Meni se zdi to fenomenalen šport za glavo in telo, za posameznika in vso družino. Poleg tega pa me ta šport s svojo simboliko stalno spodbuja k razmišljanju. Tudi o življenjskih zadevah.

Kompas kaže na sever. Vem, a ne verjamem!
Med orientacijskim tekom se veliko uporablja kompas. Znano je, da kompas kaže na sever. V naših krajih vedno in povsod, če le ni kakšnega magneta ali kosa železa v neposredni bližini. Kar je v gozdovih precej redko.

Pa sem se zadnjič med treningom sposobnosti teka po azimutu* skozi goščave, strmine grap in pobočij Golovca zalotil, da pravzaprav kompasu ne verjamem in smer stalno malo popravljam. Kot da ne verjamem – kompasu, da pravilno opravlja svojo osnovno nalogo – da njegova igla kaže proti severu. Zanimivo kaj? V pravilnost delovanja kompasa, ki je pravzaprav le preprosta mehanska naprava za določanje smeri poti in se že tisočletja uporablja za navigacijo, dvomim. V nekaj, kar velja kot pribito, za kar mi razum pravi, da drži, ne verjamem in podvomim.

Zaupati otroku
Koliko težje je zaupati človeku, ki je kompleksno, bogopodobno bitje (= ima svobodo odločanja), če imamo že težave s preprosto napravico! Recimo otroku, da bo dobro opravil v šoli. Zato se starši stalno, vsakodnevno, v nekaterih primerih do faksa in v skrajnih primerih še med faksom, v vseh podrobnostih vtikamo v šolanje svojih otrok. Obenem pa pričakujemo, da bo otrok prevzel odgovornost za svoje šolanje, za svoja dejanja. Ne bo, ker smo jo mi.

Otroku pri petnajstih – v letih torej, ko se želi počasi osamosvojiti in začeti odločati o svoji poti skozi življenje - ne zaupamo niti, da si bo recimo sam izbral pravo šolo. Ste že kdaj poslušali, kako se starši na koncu devetletke in tudi na koncu gimnazije pogovarjajo o vpisu: “Kam se boste pa VI vpisali?” Kot da se ne vpisuje samo otrok, pač pa on skupaj z obema staršema. Starši se potem tudi dejansko – kot da je otrok kup mesa – odločijo, kam se bo otrok vpisal, in jih vpisujejo v šole in fakultete. Nekateri celo dobesedno izpolnjujejo formularje. Kot da otrok ne ve, kako mu je ime, kdaj se je rodil, kako je ime očetu in mami … Kje je zaupanje in priložnost otroku za treniranje prevzema odgovornosti, dragi starši?

Zaupati Bogu
Seveda, da tudi v Boga nimamo preveč velikega zaupanja. On je tako in tako oddaljen, “tam nekje“, težko ga fizično občutimo. Sploh ne vidimo ga in navadili smo se, da mu ne pripisujemo vodenja ali celo vplivanja na naša življenja.

Kahlil Gibran v knjigi ”Prerok” v poglavju o otrocih (ki je zame eno najboljših besedil o vzgoji otrok) takole pravi staršem: ”Vi ste lok, iz katerega so kot žive puščice izstreljeni vaši otroci. Lokostrelec pa vidi cilj na poti neskončnosti in On s svojo močjo napenja lok, da bi Njegove puščice mogle leteti hitro in daleč. Naj napetost, ki jo ustvarja v vas Lokostrelčeva roka, rodi veselje, kajti kakor ljubi puščico v letu, tako ljubi tudi lok, ki miruje. ”

A mi Bogu ne zaupamo! Niti tega, da je On lokostrelec, niti, da vidi cilj na poti neskončnosti in seveda tudi ne, da On napenja lok. Delamo tako, kot da zaupamo le loku – sebi.

* Še veste iz osnovne šole, kaj je azimut? To je kot med severom in smerjo naše poti. Merimo ga od severa v smeri urinega kazalca. Primer: azimut 90 stopinj pove, da se moramo odpraviti proti vzhodu.

Članek je bil prvič objavljen na Iskreni.net.

Foto: Aleš Čerin




Energijske točke: zgodba, ki pritegne turiste ali vrelec zdravja? (FOTO)

Aleš Čerin · 04/07/2013 · MODROVANJA
Včeraj sem obiskal Bukovniško jezero, ki leži v občini Dobrovnik (lokacija na Geopediji) na skrajnem severo-vzhodu Slovenije. Umetno jezero, zgradili so ga kot vodni zadrževalnik in za potrebe namakanja polj, se razvija v prijeten turistični kraj, primeren za sprehode po prelepem gozdu, za ribarjenje, nabiranje gob in … za nabiranje zdravilnih energij.

Lepota jezera in gozdov
Jezero je vredno obiskati predvsem zaradi lepote gozdov v okolici, ki se mi zdijo kot raj na zemlji. Mir, ki ga zmoti – če se sploh lahko tako reče – le ščebetanje ptic in umirjeni pogovori obiskovalcev, je bilo čutiti v zraku. Turistični delavci iz obmejne, dvojezične občine neverjetno lepo skrbijo za okolico, ki je lično urejena, brez smeti, s primerno, nenakičeno infrastrukturo poti in mostov. Čestitke Prekmurcem za to!

V gozdu stoji luštna kapelica Svetega Vida, pod njo pa izvir zdravilne vode, ki jo ljudje pijejo, si izmivajo oči in jo v plastenkah nosijo domov.

Energijske točke – zgodba, ki pritegne turiste ali vrelec zdravja?
V okolici jezera so radiostezisti našli in izmerili energijske točke, ki naj bi blagodejno vplivale na človeka. Takole pravi Aleksandra Krumpak, na spletni strani Bukovniškega jezera: “Na Bukovniškem jezeru v okolici kapele Svetega Vida in Vidovega izvira so radiestezisti in bioenergetiki našli številne energetske točke blagodejnega in zdravilnega sevanja zemlje, ki izboljšajo počutje in zdravje ljudi. Najdenih energetskih točk je prek 50, izmerjenih in označenih pa 26. Že po kratkem času zadrževanju v tem območju (v povprečju 8-30 minut odvisno od točke), se pričnejo sproščati blokade in vzpostavljati bolj uravnoteženi pretoki energije skozi telo. Obiskovalci se v tem območju tudi pospešeno sprostijo in revitalizirajo (naberejo novih moči).”

V gozdu pri posameznih točkah stojijo ljudje in se “polnijo z energijo”. Sem jih malo čudno gledal, ko tako zamaknjeni stojijo na točkah in čakajo na “sproščanje blokad” ter “vzpostavljanje pretokov energije skozi telo”. Sam sem se, v prijetnem pogovoru s prijateljem v zavetju mogočnih dreves, res dobro počutil, energije točk pa nisem občutil in nobena blokada se mi ni sprostila. Verjetno zato, ker ne verjamem v tak način odpravljanja blokad in polnjenja z energijo. Pa potem placebo učinek name ne deluje. Kaj menite VI o takih energetskih točkah?

Tabla za orientiranje
Tabla za orientiranje
Sprehajalec - moj prijatelj Tone
Sprehajalec – moj prijatelj Tone
Polnjenje z energijo 1
Polnjenje z energijo 1

Polnjenje z energijo 2
Polnjenje z energijo 2
Kapela Svetega Vida
Kapela Svetega Vida
Vidov izvir
Vidov izvir

Gozd je res lep
Gozd je res lep
Podrast v gozdu
Podrast v gozdu
Jezero skozi ločje
Jezero skozi ločje

Objekt na nasipu
Objekt na nasipu
Jezero
Jezero
Jezero v okolici ribiškega doma
Jezero v okolici ribiškega doma

Roža na obrežju
Roža na obrežju
Noge mi bingljajo s pomola :)
Noge mi bingljajo s pomola :)
Drevo ob jezeru
Drevo ob jezeru


Foto: Aleš Čerin




Festival družin: Preprosto praznik veselja v družinskem krogu (VIDEO)

Aleš Čerin · 01/07/2013 · PREPROSTOST
Tudi letos sva z ženo malo služila na Festivalu družin na Rogli, ki ga je odlično organiziral Zavod Iskreni.net. Nekaj malega sva pomagali pri organizaciji okrogle mize in predavanj, kar je potekalo v hotelu. Tako, da kaj veliko dogajanja zunaj nisva mogla ujeti. Zato, nama tale filmček pride prav, da vidiva, kaj vse je Festival družin.

Kot vidite iz filmčka je Festival družin praznik veselja v družinskem krogu, možnost za učenje in igranje PREPROSTIH iger v naravi, priložnost za ustvarjanje na vse mogoče načine, možnost za učenje odnosov v družini, v veselju preživet dan v naravi, je dan za medgeneracijsko sožitje (ja, tudi dedki in babice smo tam), je slavljenje Boga, je priložnost za služenje več kot 130 prostovoljcev, ki jim je družina navdih.



Čestitke Davidu Sipošu za video. Odlično narejeno!

Še luštno pričevanje družine, ki je taborila na Festivalu družin.

Foto: Aleš Čerin




Časnik.si: Hrano, ne travo!

Aleš Čerin · 28/06/2013 · EKO, PREPROSTOST
Spomnim se, da je včasih skoraj vsaka gospodinja imela vrt, imenovan “gartelc”, na katerem se je na relativno majhni površini pridelalo skoraj vso zelenjavo za potrebe družine. V trgovini se je kupovalo samo sol, moko, sladkor in olje.

Pa se je počasi začelo govoriti, da je zelenjava tako poceni, da se gojenje in “matranje” na vrtu ne izplača. Tudi delovni čas se je postopoma potegnil z “od šestih do dveh” na “od devetih do petih” … in navadno zelenjavo smo začeli kupovati v supermarketih. Tudi ni več časa kuhati. Nekaj zmrznjenega se na hitro vrže v lonec ali se samo pogreje v mikrovalovni pečici.

Angleška travica
Vrtove smo  zasejali s travo, morda pustili le kakšen simbolični vrtiček za dišavnice. Trava mora biti seveda “rasno čista”. Pomeni brez primesi plevelov kot so regrat, marjetice, plešec, ivanjščice, trobentice, zvončki, regačica, spominčice, … in kar je še tega “šavja”. Vse to ne sodi na tako imenovano angleško travico, ki je postala ideal v naših krajih in tudi nekakšen element prestiža.

Angleška travica rabi precej truda in denarja še preden je kaj videti. Potem ko se tla precej na globoko ustrezno pripravi, jih je treba zastrupiti s totalnim herbicidom, malo počakati in posejati izbrano travno mešanico. Poleti, ko je v naših krajih po navadi suša, je treba angleško lepotico seveda zalivati. Angležem je pač ni treba, ker tam stalno malo dežuje. Vsiljivi pleveli stalno odganjajo med travno rušo, zato občasno “pošpricamo” s herbicidi, ki pobijejo vse živo, le trave ne. Trava – vsaj tako laično razmišljam – po “tretmaju” ni primerna ne za igro otrok in tudi za kompostiranje ne.

Fotri smo si kupili motorne kosilnice – vsak svojo – in z njimi veselo gulimo travico. V strnjenih naseljih tako ni dneva – tudi nedelja ni izvzeta – ko se ne bi vsaj en sosed spomnil in “zakurblal” glasnega stroja.

Tako od vrta, če ga imamo, nimamo nič: ne hrane, ne igralne površine, ne miru in ko se nam v travo zaleze nadležni mah, tudi lepa ni več. Ostane nam le neprestani “boj na požiralniku” z invazivnimi pleveli, s sušo, … in delo, ki ga imamo  Slovenci strašno radi. Bolj kot je brezvezno, tem bolje.

Gremo nazaj v stare čase?
Na socialnih omrežjih sem opazil kampanjo “Grow Food, not Lawns”, kar pomeni “Goji hrano, ne trave”. V času krize postaja gojenje domačega sadja in zelenjave spet vse bolj moderno. Vse manj je govora o tem, da se ne splača, vse bolj zanimivo se je – namesto v zaprtih fitnesih – porekreirati na svežem zraku in okopavati rastline. Tudi tako zelo prvobitno je, smo v stiku z zemljo.

Tudi “vem kaj dam v lonec” postaja vse bolj pomembno. Na svojo hrano in na hrano svojih otrok človek običajno pač ne zliva kemikalij v pretiranih količinah, če sploh. Saj vem, da tudi vrtičkarji niso imuni na neumnosti v zvezi z uporabo “cidov”, pa vendar …

Pridelovanje svoje hrane ima poleg finančnega, ekološkega in rekreativnega pomena, tudi več drugih pomembnih vidikov:

- hrana, pridelana na vrtu, je odlične kakovosti, polnega okusa in bolj sveža (od njive do mize je lahko le nekaj metrov in ne 2000 km),

- otrokom dajemo zgled, jim damo priložnosti, da delajo (otroci danes vse manj delajo, se samo,  če se,  učijo in zabavajo,

- otrokom posredujemo znanje pridelave hrane, ki se je danes že precej izgubilo (danes sicer, hvala Bogu, še imamo priložnost vprašati babice),

- povečujemo samooskrbo države, ki je prav na področju zelenjave v Sloveniji izjemno nizka (pod 40 %),

- kuhanje hrane, pridelane na svojem vrtu, je večji užitek.

Kako začeti?
Edini pravilni odgovor je: z majhnim. Za začetek, če ni druge zemlje, je dovolj malo večji cvetlični lonček na balkonu. Prijateljica ima prav bogato zbirko dišavnic (in tudi nekaj paradižnika) na balkonu. Če imate kaj zemlje okoli hiše, si lahko postavite visoko gredo, širine 1,5 m in poljubne dolžine. Visoka greda je prav primerna za začetek vrtnarjenja, obvladljiva in prijetna za obdelovanje.

Tudi če imate velik (in morda s travo zaraščen) vrt, začnite z malim in se sproti učite pri tistih, ki še znajo, tudi iz knjig in spleta. Ko osvojite pridelavo osnovne zelenjave, pojdite na več vrst zelenjave in potem na večjo količino. Obdelajte samo toliko, da z lahkoto in brez naprezanja obvladate. Na delo na vrtu se morate malo privaditi. Potem ni težko.

Sčasoma se lahko ozrete tudi po zemlji, ki bi jo vzeli v najem. V okolici Ljubljane je nekdo celo ponujal najem zemlje (150 m² za 70 € na leto). In vidim, da so ljudje zagrabili. Marsikdo vam bi dal verjetno zemljo tudi brezplačno v uporabo, da bi bila le obdelana. Morda lastniku podarite višek zelenjave. Možnosti je veliko.

Veliko uspeha in veselja vam želim. Pozabite torej na angleško travico in začnite gojiti hrano.

Članek je bil najprej objavljen na spletnem magazinu Časnik.si.

Foto: Aleš Čerin




Na dan državnosti na Slivnico: domoljubno in lepo (FOTO)

Aleš Čerin · 26/06/2013 · IZLETI
Odrasli skavti so del mojega življenja. Dolga leta sem bil zelo aktiven pri ustanavljanju in delovanju Zveze bratovščin odraslih katoliških skavtinj in skavtov. Sedaj sem se malo skavtsko “upokojil”, a sem seveda dejaven v lokalni skupini.

Vsako leto naša lokalna skavtska skupina – imenovana bratovščina (izhaja iz skavtskega zakona: “Skavt je prijatelj vsakomur in vsem skavtom brat.”) na Dan državnosti odpravi na pohod na kakšen hrib, ki jih v naši domovini ne manjka. Ta dan je v naši zavesti ljubezen do domovine, ki je tudi zapisana v skavtskem zakonu: “Skavt je zvest Bogu in domovini.” (vsi zakoni in obljuba). Prav vedno – ponavadi nekje na vrhu – ob 12. uri zapojemo Zdravljico.

Letos smo se odpravili na Slivnico nad Cerknico. Lepa pot, sedaj konec junija, “na debelo” posuta s cvetjem. Priporočam vsem.

Na kratko
Dolžina in višina: 3,5 ure zmerne hoje; okoli 539 m višinske razlike
Pot: Avto pustite na parkirišču kmalu po centru Cerknice. Kmalu za tem ko prečkate Cerkniščico, zavijte levo in kmalu spet levo na lepo urejeno parkirišče.
Cerknica parkirišče

Od parkirišča se začnete skozi borov gozd vzpenjati proti Slivnici. Pot je široka in udobna. Do Doma na Slivnici je 1:40 hoje. Od doma pojdite proti vzhodu na vzletišče za jadralne padalce, od koder je lep razgled na Snežnik in preko Nanosa do Julijcev.

Primernost: Tura je primerna za vse – tudi za družine z malimi otroci. Pot je široka, zložna.
Zemljevid: Notranjski Kras; 1:50.000
Možnosti: Proti vzhodu se lahko spustite do Coprniške jame – manjši kraški udor, v katerega se spustite kakih 10 m po železni lestvi. Previdnost!
Geocaching: Na poti lahko lahko najdete dva zaklada: Cosumap 2 in Coprniški brlog.
Pogled s Slivnice na Dolenje jezero
Pogled s Slivnice na Dolenje jezero
Pogled s Slivnice na Cerknico
Pogled s Slivnice na Cerknico
Pogovori na poti
Pogovori na poti

Planina s konji
Planina s konji
Osamljeno drevo - zadaj Nanos
Osamljeno drevo – zadaj Nanos
Pot je lepa in zložna
Pot je lepa in zložna

Trebušasti svišč (Gentiana utriculosa)
Trebušasti svišč (Gentiana utriculosa)
Šipek (Rosa sp.) v cvetju - bel
Šipek (Rosa sp.) v cvetju – bel
Kolenčasta krvomočnica (Geranium nodosun)
Kolenčasta krvomočnica (Geranium nodosun)

Kranjska lilija - zlato jabolko (Lilium carniolicum)
Kranjska lilija – zlato jabolko (Lilium carniolicum)
Lipa (Tilia sp.)
Lipa (Tilia sp.)
Pot nazaj v dolino
Pot nazaj v dolino

Veliki zali kobulček  (Astrantia major)
Veliki zali kobulček (Astrantia major)
Še en šipek (Rosa sp.) - roza
Še en šipek (Rosa sp.) – roza
Lilija - Brstična
Lilija – Brstična

Še en osamljenec ...
Še en osamljenec …
Spust v Coprniško jamo
Spust v Coprniško jamo
Polja
Polja

Baldrijan - Zdravilna špajka (Valeriana officinalis)
Baldrijan – Zdravilna špajka (Valeriana officinalis)
Kozja brada (Tragopogon pratensis)
Kozja brada (Tragopogon pratensis)
Prijateljici
Prijateljici


Foto: Aleš Čerin




Preprosta in učinkovita navodila za uporabo papirnate brisače

Aleš Čerin · 20/06/2013 · EKO
Postali smo družba stranmetanja, o katerem sem pisal že tule in tule. Polno stranmetalcev – stvari, ki jih po uporabi kar zavržeš – smo ljudje tako potiho in počasi uvedli v naša življenja. Plastika, pa tudi papir sta se tako pocenila, da imamo sedaj možnost poceni uporabiti in po uporabi zavreči veliko stvari, ki smo jih včasih ponovno uporabili: kozarce, krožnike, žlice, nože, vilice, robčke, brisače, servete, plastenke, tetrapake, v hotelih celo copate, … Vsi ti stranmetalci seveda končajo na smetiščih, le redko se reciklirajo.

Joe Smith je na TED predavanju naučil ljudi uporabiti eno samo papirnato brisačo z dvema “čudežnima besedama”: stresi in prepogni. Mož je tudi praktično pokazal, kako se da s prav vsako papirnato brisačko – ob pravilni uporabi – osušiti roke do konca.

Joe pravi, da če bi lahko zmanjšali uporabo papirnatih brisač za samo na osebo na dan bi to za ZDA pomenilo 571.230.000 funtov kar je 259.650.000 kg ali skoraj 260.000 ton manj papirja. Podobna številka bi bila seveda za Evropo.

Poglejte si tale kratki filmček, pa vam bo vse jasno. Človek si za vedno zapomni “čudežni” besedi in kar začne uporabljati. Sam sem preizkusil in deluje.



Zakaj pa drevo na fotografiji? Gotovo ga znate povezati s tonami papirja …

Foto: Aleš Čerin




Preovojninskost – tokrat računalniške miške

Aleš Čerin · 17/06/2013 · PREPROSTOST
Priznam, izumil sem nov izraz za koncept, ki ga srečujem v svetu potrošništva: preovojninskost. Lahko bi mu rekli tudi preembaliranost, pa mi je slovenski izraz bolj všeč. Pomeni pa pretirano uporabo ovojnine, kot embalažo z lepo slovensko besedo imenujemo farmacevti.

Preveč!

Povsod je uporabimo preveč. Samo nekaj primerov: po pol litra vode zapakiramo v plastiko – v približno 24 g polietilena, pa sokove v tetrapake, pa lepo narezane salamce v obilo plastike. V nekaterih trgovinah ti vsako malo škatlico (ki je tako in tako zavita v ovojnino) dajo v vrečko in se kar čudijo, če jo nočeš vzeti.

Vse to podpiramo mi kupci, ki se z ovojnino in pretirano uporabo le-te sploh ne obremenjujemo, proizvajalcev, ki pretiravajo, pa ne kaznujemo na primer z bojkotiranjem nakupa. Sam sem si zadal, da bom spremljal in objavljal od časa do časa proizvode s – po mojem pojmovanju – pretirano količino ovojnine.

Vsa ta pretirana količina ovojnine konča večinoma v smeteh in le manjši del jo recikliramo. Pa tudi če bi jo vso reciklirali, je to šele najnižja stopnja v konceptu ravnanja s smetmi 3 R (Reduce, Reuse, Recycle), ki sem mu sam dodal še en R (=Refuse).

Faktor preovojninskosti
Zadnjič sem kupil miško, čisto običajno brezžično računalniško miško, znanega podjetja. Ko sem se oziral po drugih miškah v trgovini, ni prav nobena bila kaj manj potratna z ovojnino. Doma sem vse skupaj vrgel kos po kos na tehtnico:

- miška, skupaj z baterijami in sprejemnikom: 112 g
- papirna ovojnina: 126 g
- navodila in garancija (kar debela v “milijon” jezikih): 70 g (od tega 5 g v slovenščini)
- plastična ovojnina: 8 g

Sem za hec tudi določil faktor preovojninskosti, ki sem ga določil kot razmerje med maso ovojnine in maso proizvoda (skupaj s potrebnimi navodili).

Faktor preovojninskosti (za miško) = masa ovojnine/masa proizvoda = 199 /117= 1,70
masa ovojnine = masa vse ovojnine skupaj z maso nepotrebnih navodil
masa proizvoda = masa proizvoda + masa potrebnih navodil

Miš Kolaž M

Privlečeno za lase?
Saj vem, da je tole malo privlečeno za lase in med različnimi proizvodi precej neprimerljivo, med podobnimi proizvodi – npr. med več miškami pa je. Malo bom računal od časa do časa in pri nakupu proizvodov, bo tole tudi eden od faktorjev, ki bo vplival na nakup.

Prosim za pomoč: ko boste naslednjič kupovali miško ali pa kaj drugega, izračunajte faktor preovojninskosti in ga zapišite med komentarje.

Se sprašujem zakaj je treba pravzaprav miško zapakirati v skoraj pol kvadratnega metra kartona in zraven dodati več kot pol kvadratnega metra navadnega papirja in celo knjižico navodil za uporabo – miške, ki je precej trivialna? Se mi zdi, da mi kupci pademo na velikost – tudi velikost nečesa, česar sploh ne potrebujemo in zavržemo. Vpliva pa na nakup.

Foto: Aleš Čerin




Časnik.si: Sadilci našega upanja

Aleš Čerin · 30/05/2013 · MODROVANJA
Še enkrat sem si pogledal, narejen po knjižni predlogi avtorja Jeana Gionoja, odličen risani film o možu, ki je sadil drevesa.

Zgodba govori o možu srednjih let, ki se je po izgubi žene, odločil za tiho, samotno življenje pastirja v zapuščeni, vetrovni, suhi, skoraj puščavski pokrajini Provanse. Nekoč je bila ta pokrajina naseljena, polna življenja, a ker so se prebivalci redko posejanih vasi preživljali z ogljem, ki so ga vozili v oddaljena mesta, so izsekali gozd. Življenje je bilo trdo in neprijazno, celo najbolj trdni značaji so se zlomili in zapili. Med ljudi, ki so se zaprli vase, se je naselilo sovraštvo. Tudi hiše in vasi so spremenili v trdnjave, znotraj katerih je bilo veliko nasilja, umorov in samomorov.

V to pokrajino je zašel popotnik – pripovedovalec zgodbe, ki je več dni oddaljen od civilizacije, prenočil pri tem pastirju. Pozornost popotnika je pritegnila nenavadna dejavnost pastirja. Ta je zvečer, preden je šel spat, začel ločevati semena želoda – na dobre in slabe. Slabe je zavrgel, dobre razdelil v skupine po deset in jih še enkrat izjemno pozorno pregledal ter odstranil premajhne, počene ali kako drugače poškodovane. Naslednji dan je teh sto izvrstnih želodov, enega za drugim, z neskončno skrbnostjo, pravi avtor, posadil v pusto zemljo.

Čez več let se je popotnik vrnil v pokrajino in opazil na tisoče mladih dreves, ki so v pokrajino vrnila življenje. Osamljeni pastir je tudi spremenil poklic: namesto ovc, ki so škodile drevesom, se je, v nekoč pusti pokrajini, posvetil čebelarstvu in nadaljeval s sajenjem dreves. Pastir, sedaj čebelar, je popeljal popotnika skozi mlad gozd, poln življenja, enajst kilometrov dolg in tri kilometre širok. Vse to je bilo delo rok in duše, pravi avtor, enega vztrajnega človeka, brez kakršnekoli mehanske pomoči.

Zaradi dreves se je v pokrajino vrnila voda in počasi tudi druge rastline. Lovci, ki so občasno zahajali v pokrajino, so ponovni razcvet pokrajine pripisali kapricam narave in ne plemenitosti moža. Celo vladna delegacija se je pripeljala občudovati to neverjetno čudo narave, ter gozd zaščitila.

Popotnik se je še večkrat vrnil v pokrajino, ki se je popolnoma spremenila; nekoč opustele vasi so ponovno naselili prijazni ljudje. Več kot deset tisoč ljudi se je vrnilo. Suhega in močnega vetra ni bilo več, pač pa lahna sapica, ki je prinašala prijetne vonjave z dišečih travnikov, polnih življenja. Vse to je bil rezultat, kot dobesedno pravi avtor, enega moža, enega telesa in enega duha.

Priporočam ogled odlične risanke (pripoved v angleščini)



Slovenija – opustela pokrajina
Zgodbo je nekoč na Časnik.si že vzel za izhodišče kolega Tone Lesnik, ko je razpravljal o gozdovih, o slabi samozadostnosti Slovenije in pretirani pozidanosti naše pokrajine. Sam bi se rad ustavil pri tem možu, preprostem pastirju, ki se je odločil, da bo naredil nekaj kar ga presega, da v opustelo pokrajino vrne življenje. Za skupno dobro. Ni prosil za evropska sredstva in jamral, da jih dobi premalo, pač pa iz oddaljenih pokrajin vztrajno nosil semena, jih skrbno prebral, celo dvakrat je pogledal vsakega in jih vztrajno sadil. Vsak dan sto, dan za dnem, štiri desetletja. Nihče, razen pripovedovalca zgodbe, ni poznal skrivnosti oživljanja pokrajine. Mož je tudi umrl v samoti.

Zdi se, da je tudi Slovenija, kljub naravnim lepotam ob katerih tujcem zastaja dih, opustela pokrajina. Ljudje malodušni, zlomljeni, popadljivi – se mi zdi – se zapirajo v svoje male, z ograjami obdane parcele ali med stene svojih stanovanj. Očetje in matere se borijo za življenje in svoj košček potrošniškega raja. Otroci pa, prepuščeni sami sebi, preživljajo mladost v omami računalniških iger, seksa in drog. Alkohol, naše tradicionalno zatočišče pred resničnostjo življenja, razdira odnose, povzroča ločitve in nasilje. Z njim in z divjanjem po cestah, morimo mlade ljudi in se, razen da zakolnemo v svoj rokav, ne zganemo. Mlada dekleta se, ob polni mizi, izstradajo do smrti. Po številu samomorov smo v svetovnem vrhu.

Sadilci upanja
Kljub vsemu verjamem, da se med nami skrivajo možje in žene, ki – tako kot Elzéard Bouffier iz zgodbe o sajenju dreves – vsak večer tiho, brez medijskega pompa, skrbno izbirajo semena, jih ločujejo na dobra in slaba, ter dobra naslednje jutro posadijo v suho zemljo. Rasti mladih dreves sicer še ne vidimo. Tudi zato, ker je veter malodušja, ki neprestano buči iz naših medijev, tako močan in razdiralen.

Sam vidim sadilce upanja v mladih, ki se zavzeto in veliko bolj kakovostno kot včasih, pripravljajo na zakon, na težavnost odnosov med med možem in ženo. Sadilce upanja najdem v stoterih zakonskih skupinah, kjer se ljudje učijo skrivnosti kakovostnega skupnega življenja. Sadilci upanja so velike družine, ki vzgajajo otroke v realnosti življenja in jih opremljene pošljejo v svet. Sadilce upanja najdem v stotinah tihih in predanih duhovnikov po naših župnijah, ki prinašajo tolažbo in vero v naša življenja. Sadilci upanja so bolni in trpeči, tihi vsakodnevni molivci, ki morda, priklenjeni na bolniške postelje ali invalidske vozičke, darujejo svoje trpljenje za svet. Sadilce upanja najdem tudi v pogumnih podjetnikih, ki s finančnimi sredstvi podpirajo dobre, up vzbujajoče projekte. Tudi, če jih mediji, pod vplivom vsemogočih aktivistov, vlečejo po zobeh.

Kljub trenutni opustelosti slovenske pokrajine sem prepričan, da bomo, sicer čez več desetletij, na teh tleh in med prebivalci te pokrajine uzrli “mlad gozd, cvetoče travnike in vasi, polne življenja”. Zaradi vztrajnih sadilcev upanja, ki tiho, brez blišča medijskih luči, živijo med nami in vsakodnevno posadijo svojih sto semen.

Foto: Aleš Čerin




Dan za proizvodnjo

Aleš Čerin · 25/05/2013 · PREPROSTOST
Kakšen dan, ko na primer dežuje in ni primeren za delo na vrtu, si lahko izberete, da ga posvetite izdelavi preprostostnih proizvodov, ki jih doma uporabljate.

Detergent za pranje perila
Tako sem se včeraj lotil priprave detergenta za pranje perila, ki sem ga sicer že opisal tule.  Recepturo sem malo modificiral. Namesto 40 g dodajam sedaj 50 g pralne sode. Opustil sem tudi dodajanje ocetne kisline, ki se jo dodaja kot mehčalec kar direktno v stroj. Pripravil sem skoraj 6 litrov detergenta, kar bo za kar bo dovolj za okoli 60 pranj ali okoli 4 mesece.

Cena: 1,47 € za 6 litrov detergenta (za to količino bi v trgovini odšteli vsaj 12 €)

Kakavov sirup
Že prej pa sva se je sin (jaz sem mu pa malo pomagal pri polnjenju) lotil priprave kakavovega preliva (recept), ki ga mi uporabljamo namesto “benkota” ali vsakodnevnega kuhanja kakava. Veliki otroci, na primer dvajsetletniki (in tudi jaz) ga imajo zelo radi. Po tem receptu sva ga pripravila 8 litrov, ga lepo spakirala v pollitrske plastenke, pa je. Imeli ga bomo gotovo za pol leta.

Cena: 19,50 € za 8 litrov ali 12 kg kakavovega preliva (za to količino bi v trgovini odšteli 92,88 €)

Kruh
Že takoj zjutraj sem spekel 2,5 kg kruha. Po tem receptu:

- 1,5 kg pšenične moke (Štupnikov mlin - odlična moka – PRIPOROČAM!)  – 0,80 €/kg) = 1,20 €,
- 12 g sladkorja (1 žlička) = 0,012 €
- 18 g soli (=2 žlički) = 0,009 €
- 8 g suhega kvasa (=2 žlički) (iz specializirane trgovine s pekovskimi zadevami) = 0,050 €
- 1060 ml vode.

Cena: 1,271 € za 2,5 kg (=0,51 €/kg = pol cenejši od najcenejšega)

Pica margerita
Med vso to proizvodnjo, pa sem spekel še pico margerito (za osem oseb, tako, da smo jo imeli še za večerjo). Mi večinoma pečemo pico brez takoimenovane “pica šunke”, ki je tako in tako čisto zanič in po moje to sploh ni šunka, pač pa nekakšen izdelek iz ostankov mesno-predelovalne industrije.

Testo

- 800 g pšenične moke (Štupnikov mlin - odlična moka – PRIPOROČAM!)  – 0,80 €/kg) = 0,64 €,
- 1 žlička soli =0,005 €
- 4 žlice oljčnega olja = 0,42 €
- 500 ml mlačne vode
- 8 g suhega kvasa (=2 žlički) (iz specializirane trgovine s pekovskimi zadevami) = 0,050 €

Za po vrhu

- 600 g sira = 3,90 €
- 250 ml paradižnikove mezge = 0,25 €
- 1 žlička origana  (nabrali na morju)
- ščepec popra (zanemarljivo)
- 1 žlička soli =0,005 €
- olje za namastiti pekač

Priprava

V skledo presej moko, dodaj sol in kvas ter premešaj.  Dodaj vodo in olje, ter zgneti v testo. Pusti stati kakih 15 minut, da malo testo vzhaja. Vmes naribaj sir in pripravi polivko (paradižnikovo mezgo, origano, poper in sol).

Testo prereži na dva dela in ju razvleci na dva pomaščena (najbolje z oljčnim oljem) “pleha”. Po testu polij polivko, enakomerno raztrosi sir in daj peči na 200 st. C za 20 minut, potem pleha zamenjaj (če nimaš pečice z ventilatorjem) in peči še 10 minut.

Cena: 5,27 € za osem oseb (za to količino bi v trgovini odšteli vsaj 22 €)

Celokupen prihranek: okoli 100 €

Foto: Aleš Čerin




Kupljen jogurt je od 73 do 300 % dražji!

Aleš Čerin · 06/05/2013 · PREPROSTOST
Mi navadno pripravimo jogurt iz 4 litrov mleka, ki ga kupujemo na kmetiji Žabjek v Dravljah v Ljubljani. Mlekomat imajo kar na steni od “štale” in ga najdete na Zapuški cesti 69. Odlično mleko imajo še vedno po 60 centov za liter.

Priprava
Mleko segrej približno na 72°C. Temperaturo izmeri s kuhinjskim termometrom. Pusti pri tej temperaturi vsaj eno minuto (=pasterizacija). Če termometra nimaš, lahko narediš to malo na približno.

V kuhinjsko korito nalij hladno vodo in vanj daj posodo z mlekom. Ko se mleko ohladi na okoli 45°C (= temperatura fermentacije; pri tej temperaturi jogurtne bakterije najbolje rastejo), dodaj približno 100 ml (= en deciliter) navadnega jogurta in dobro premešaj. Posodo pokrij. OPOMBA: Če bo temperatura malo nižja, se jogurt naredi malo kasneje, če je pa previsoka, lahko pobije bakterije. 

Da se temperatura dalj časa ohrani, natoči v korito kak liter vrele vode. Jogurt pusti stati v pomivalnem koritu čez noč oziroma kake 4 ure. Zjutraj je jogurt narejen. 

Če želiš tekoč jogurt, ga zmešaj s kuhinjskim mešalnikom. 

Jogurt hrani v hladilniku. Mi ga hranimo kar v posodi v kateri ga izdelamo.

Finančna plat
Domač jogurt: 2,40 € za 4 litre mleka (4 x 0,60 €) + 0,19 € za jogurt za cepljenje; SKUPAJ: 2,59 €

Jogurt blagovna znamka; 3,2 %: 4 x 1,12 € = 4,48 € (+73 %)

Jogurt MU Ljubljanskih mlekarn; 3,2 %: 4 x 1,94 € = 7,76 € (+300 %)

Prihranek v družini: 279 €/leto

Še tole: Če pa slučajno kupujete navadni jogurt v lončkih po 180 g (npr. MU od Ljubljanskih mlekarn, ki stane 0,49 €), pa je tak jogurt celo za 420 % dražji kot domač. Hudi procenti, kajne?

Ekološka plat
Vsak teden nam ni treba zavreči 4 embalažne enote, kar letno znese 216 embalažnih enot ali 10,37 kg plastike, če bi kupovali ono embalažo, ki je popolnoma iz plastike. OPOMBA: O problemu embalaže pri Ljubljanskih mlekarnah sem že pisal.




Frtajla: preprosta in okusna zeliščna jed

Aleš Čerin · 08/05/2013 · PREPROSTOST
Zet je doma iz Tolmina in tam poznajo PREPROSTO jed imenovano “frtajla”. Kot vidim se na internetu pojavlja tudi izraz “frtalja“. Ne bom se ukvarjal s poimenovanjem, pač pa vam ponujam recept zanjo.

Pomladi in tudi poleti se lahko vse kar raste užitno-zelenega na vrtu in travniku drobno nareže in vrže v testo podobno testu za palačinke, premeša in popeče na obeh straneh. In jed je gotova. Razmerje rastlin seveda daje različne okuse, a niti ni tako važno. Rastline, ki gredo lepo v frtajlo: drobnjak, meta, melisa, koromač, dobra misel, kreša, rukola, regrat, peteršilj, »rorčki« od čebule, listi česna, zelena, luštrek, krebuljica, čemaž, blitva, špinača, koprive, … vse take bolj zelene zadeve.

Sestavine za 4 osebe in cena
6 jajc (0,13 €/kom = 0,78 €)
250 g moke (= 7 žlic) (0,80 €/kg = 0,20 €)
2 dl mleka (0,60 €/l = 0,12 €)
1 žlička soli (zanemarljivo)
300 g drobno narezanih zelišč (danes sem uporabil: drobnjak, meto, meliso, koromač, dobro misel, krešo, rukolo, regrat, peteršilj, »rorčke« od čebule, nekaj listov česna, zeleno, luštrek, krebuljico, čemaž) (saj ne vem koliko računati)
100 g masla (5,12 €/kg = 0,51 €)
Skupaj: 1,61 € ali 0,40 € na osebo

Priprava
V skledi razžvrkljaj jajca in mleko, dodaj sol ter moko in mešaj, da nastane tekoča in gladka zmes.

Zelišča operi, vodo dobro odcedi in na drobno zreži. Pomešaj jih v zgornjo zmes in polovico vlij v visoko ponev, v kateri si raztopil polovico masla. Zapeči do lepo rjavega na eni strani, obrni frtajlo in jo zapeci še na drugi strani.

Zraven gre lepo berivka s fižolom.

Seveda gre lahko v jed tudi nekaj sira, parmezana, pancete, pršuta, suhe klobase, … Narezano na kocke tole vsekakor jed lepo popestri :)

Jabolčna varianta
Vse isto samo v testo dodaj še 100 g sladkorja in namesto zelišč 450 g na kak cm narezanih kock jabolk (kar z lupino) in šopek na drobno zrezane melise. Pa tudi drugo sadje – hruške, slive, marelice, borovnice, jagode, … – bi bilo fino.

V maso lahko vržete še eno pest orehovih jedrc in če vam je cimet všeč, ga lahko malo dodate. Otroci imajo tako frtajlo še raje :) Hvala Jakobu z bloga Primorc za spodbudo.

Foto: Aleš Čerin




Kupljen jogurt je od 73 do 300 % dražji!

Aleš Čerin · 06/05/2013 · PREPROSTOST
Mi navadno pripravimo jogurt iz 4 litrov mleka, ki ga kupujemo na kmetiji Žabjek v Dravljah v Ljubljani. Mlekomat imajo kar na steni od “štale” in ga najdete na Zapuški cesti 69. Odlično mleko imajo še vedno po 60 centov za liter.

Priprava
Mleko segrej približno na 72°C. Temperaturo izmeri s kuhinjskim termometrom. Pusti pri tej temperaturi vsaj eno minuto (=pasterizacija). Če termometra nimaš, lahko narediš to malo na približno.

V kuhinjsko korito nalij hladno vodo in vanj daj posodo z mlekom. Ko se mleko ohladi na okoli 45°C (= temperatura fermentacije; pri tej temperaturi jogurtne bakterije najbolje rastejo), dodaj približno 100 ml (= en deciliter) navadnega jogurta in dobro premešaj. Posodo pokrij. OPOMBA: Če bo temperatura malo nižja, se jogurt naredi malo kasneje, če je pa previsoka, lahko pobije bakterije. 

Da se temperatura dalj časa ohrani, natoči v korito kak liter vrele vode. Jogurt pusti stati v pomivalnem koritu čez noč oziroma kake 4 ure. Zjutraj je jogurt narejen. 

Če želiš tekoč jogurt, ga zmešaj s kuhinjskim mešalnikom. 

Jogurt hrani v hladilniku. Mi ga hranimo kar v posodi v kateri ga izdelamo.

Finančna plat
Domač jogurt: 2,40 € za 4 litre mleka (4 x 0,60 €) + 0,19 € za jogurt za cepljenje; SKUPAJ: 2,59 €

Jogurt blagovna znamka; 3,2 %: 4 x 1,12 € = 4,48 € (+73 %)

Jogurt MU Ljubljanskih mlekarn; 3,2 %: 4 x 1,94 € = 7,76 € (+300 %)

Prihranek v družini: 279 €/leto

Še tole: Če pa slučajno kupujete navadni jogurt v lončkih po 180 g (npr. MU od Ljubljanskih mlekarn, ki stane 0,49 €), pa je tak jogurt celo za 420 % dražji kot domač. Hudi procenti, kajne?

Ekološka plat
Vsak teden nam ni treba zavreči 4 embalažne enote, kar letno znese 216 embalažnih enot ali 10,37 kg plastike, če bi kupovali ono embalažo, ki je popolnoma iz plastike. OPOMBA: O problemu embalaže pri Ljubljanskih mlekarnah sem že pisal.




Časnik.si: Semenski terorizem Evropske unije

Aleš Čerin · 30/04/2013 · EKO, LOKALNA HRANA
Jeseni sem od male proizvajalke semen preko interneta kupil nekaj glavic domače, slovenske, avtohtone sorte česna in ga lepo posadil v gredico na domačem vrtičku. Prav včeraj pa mi je mama dala nekaj semen domače sorte fižola, da ga bom po Svetem Florjanu vrgel v zemljo.

Prodaja semena med kmeti in izmenjava semen med vrtičkarji se dogaja že od pradavnine. Ljudje so od zmeraj skrbeli za semena kulturnih rastlin, jih žlahtnili, prilagajali svojim rastnim pogojem in seveda svojemu okusu. Kar se je dobro obneslo so ohranjali in si med seboj izmenjevali.

Vse to, če bo sprejeta uredba EU o rastlinskem razmnoževalnem materialu, bo kmalu postalo protizakonito. Dovoljeno bo samo seme velikih proizvajalcev, ki si bodo lahko privoščili drage birokratske postopke certificiranja semena.

Zbogom raznolikost, dober dan uniformnost
Če bo osnutek regulative (v angleščini) postal veljaven, bodo mnoge stare, avtohtone in redke sorte sadja, zelenjave in žitaric izginile z naših miz. Še posebno bo to prizadelo male: male pridelovalce, ker si ne bodo smeli zakonito izmenjevati semena, mala semenska podjetja, ki ne bodo imela denarja za drage postopke, male države, ki velikih semenskih podjetij sploh nimajo.

Tako bodo postavljene nepremagljive birokratske ovire za malo ekološko kmetijstvo, ki prav posebej ceni raznolikost rastlinskih vrst, prilagojenih ekološkemu kmetijstvu. Trg semen se bo skoncentriral v rokah nekaj semenarskih korporacij, kar jim bo dalo še večjo moč. Posledično pa se bo s tem spodbudilo tudi velika kmetijska pridelovalna podjetja in že tako slaba samozadostnost Slovenije se bo še dodatno zmanjšala. Zlovešči krog se bo zavrtel še za nekaj obratov.

Podpišite peticijo!
Brezplačna menjava semen med kmeti in celo med malimi vrtičkarji bo s to uredbo, kot opozarjajo v odprtem pismu komisarju Janezu Potočniku člani društva Varuhi semen,  postalo ilegalno dejanje, kar je izjemno grob poseg v zasebnost posameznika.

A ljudje se ne upirajo samo pri nas, pač pa po celi Evropi. V ta namen se podpisuje peticija za semensko raznolikost.

Vsi smo odvisniki … in to vedno večji
Velike, finančno močne korporacije so nas v želji za dobičkom začele stiskati prav tam, kjer smo najbolj ranljivi – na področju osnovnih človekovih potreb, kot je potreba po vodi in hrani. Včeraj nas je skrbelo za vire pitne vode na katere bi se lahko “usedle” velike korporacije, danes nas skrbi za semena v povezavi z lastno pridelavo hrane.

Že tako je sodobni, lahko bi mu rekli, nakupovalni človek na tako zelo osnovnem področju kot je hrana, odvisen od založenosti lokalnega supermarketa. A to še ni dovolj! Uničiti je treba še tistih nekaj malih lokalnih kmetij, ki so pri nas – to pa je naša posebnosti – izjemno razdrobljene in s tem zelo ranljive. Uničiti je treba še tisto nekaj volje vrtičkarjev, ki svoje “flike” zemlje okoli hiš zasadijo namesto s travo, z zelenjavo.

Kot da bi bil namen evropske direktive povečati odvisnost ljudi od “velikih” na najbolj elementarnem področju. Kot da drugih odvisnosti – na primer od tobaka, alkohola, mamil, pa tudi od iger na srečo, interneta, … – še nimamo dovolj.  Začenja se resna borba za obstoj…

Najprej objavljeno na Časnik.si.

Foto: Aleš Čerin




PREPROSTA lepota Dolenjske (FOTO)

Aleš Čerin · 12/04/2013 · PREPROSTOST
Na Dolenjsko me je včasih redko zapeljala pot. Morda zato, ker sem rad hodil v hribe, pa je me je pot peljala med vršace. Sedaj me pa bolj privlačijo gričevnati trekingi in tudi panonske ravnice. Tokrat nekaj fotografij s potepanja po Dolenjski (Trebnje – Šentjanž – Kostanjevica na Krki).

Sv. Trije kralji v vasi Brunk nad Radečami M (Medium)
Terase v vasi Hinje pri Šentjanžu M (Medium)
Terase v vasi Hinje pri Šentjanžu 1 M (Medium)

Šentjanž M (Medium)
Posipanje pepela M (Medium)
Krka sanjava M (Medium)

Križani M (Medium)
Kostanjevica na Krki M (Medium)
Kostanjevica na Krki 1 M (Medium)

Čolna in mož M (Medium)
Cebela M (Medium)
Žefran M (Medium)


 Foto: Aleš Čerin





Preprosto popravilo zaslona na dotik

Aleš Čerin · 08/04/2013 · PREPROSTOST
Zadnjič mi je telefon padel iz rok. Ne prav z višine, s kakega metra. Seveda je padel tako nesrečno, da se je razbil ekran, samo zgornja površina. Skoraj čez polovico ekrana je “pajčevina”. Ekran je sicer še popolnoma funkcionalen, a se zatika pri upravljanju. Najprej sem ga “zalimal” z lepilnim trakom, a se je precej slabo videlo v soncu in hitro se je začel “cufati”.

Pa sem se domislil, da bi čez nalepil folijo za ovijanje zvezkov, a kaj, ko je ne dobiš manj kot 3 metre. V naši knjigarni pa prodajajo prozorno folijo za tiskanje nalepk (Avery Zweckform L7784). En list A4 formata stane 1,50 € in za ta denar imate dovolj folije za 10 takih popravil :) Folija je zelo trpežna in popolnoma prozorna.

Izrezal sem ven košček, ki se nekako prilega površini ekrana in ga prilepil. Deluje, trpežno je in v soncu se tudi dobro vidi na ekran. Preprosta in poceni rešitev, kajne?

Menda stane popravilo okoli 50 € (tule razpravljajo o tem). Lahko tudi kupiš – kot je predlagal nekdo na Facebooku – komplet iz Kitajske preko Ebaya za 8,99 $ in ga zamenjaš sam. Če znaš in nič ne pokvariš spotoma …

Foto: Aleš Čerin



Teči križev pot (FOTO)

Aleš Čerin · 02/04/2013 · MODROVANJA
Preko Facebooka sem dobil vabilo na tekaški križev pot od Ljubljane (Dravlje) do Brezij. To pomeni kakih 60 km poti in okoli 3000 metrov vzpona. Sam sem se kar malo ustrašil dolge in naporne poti. Četudi je v vabilu pisalo, da bo tek relativno hiter (6 min/km), sem se odločil, da se pridružim. Samo za nekaj postaj, sem si rekel.

V Dravljah se nas je tako na deževno jutro zbralo kakih 20 tekačic in tekačev: mladi in tudi starejši. Še v cerkvi smo najprej v kratki tišini naše bodoče tekaško trpljenje namenili vsak za svoj namen in zmolili prvo postajo. Tek, še posebej na tako dolge proge, je na nek način trpljenje in tale tekaški križev pot je prava podoba trpljenja Jezusa Kristusa.

Pot
Pot nas je tekače vodila iz Dravelj na Toško čelo, na Katarino, v plundri smo se povzpeli na Svetega Jakoba in se po gozdnih poteh v snegu do gležnjev spustili v vas Sora, kjer so se nam pridružili novi tekači. Iz Sore smo pritekli do Škofje Loke do cerkvice na Suhi in od tam do Svetega duha, do sester Uršulink ni bilo več daleč. Pot smo od dežja in seveda od “švica” premočeni tekači nadaljevali do Crngroba, kar sicer ni bilo pretirano daleč, a se je marsikomu – meni že kar pošteno – poznalo okoli 32 pretečenih kilometrov. Klanec na Križno goro pa nas je vse prisilil “le” v hitro hojo.

Od Križne gore naprej proti Brezjam (Čepulje – Sveti Jošt – Besnica – Ljubno) je pot nadaljevalo še okoli 10 tekačic in tekačev, nekateri s(m)o odšli domov. Moje mišice so bile že precej “uboge”.  GPS zapis je pokazal, da sem pretekel 40 km in naredil 1245 m višinske razlike.

Ni tekmovanje, pač pa molitev in premišljevanje
Ta tek ni tekmovalne narave, teče se lepo zbrano v skupini, s hitrostjo okoli 6 minut na kilometer. Na posameznih postajah smo se okrepčali s hrano in tekočino, zmolili in nadaljevali pot. Sam sem med potjo premišljeval o trpljenju Našega Gospoda, pa o pomenu trpljenja in kaj je to, kar me žene na take – gledano s človeškimi očmi – neumnosti. Morda priprava na kakšno izkušnjo trpljenja, ki me čaka v prihodnosti?

Tudi tokrat se nisem mogel ogniti misli na besede svetega Pavla: “Dober boj sem izbojeval, tek dokončal, vero ohranil.” 2 Tim 4, 7, o katerih sem premišljeval že enkrat na Ljubljanskem maratonu.

Zahvala zakoncema Cvirn
Tek organizirata zakonca – tekača Tadej in Monika Cvirn (in ekipa Žive vode), ki sta idejo prvič v prakso prenesla leta 2011. Od takrat se teku pridružuje vedno več tekačev, tudi nekaj kolesarjev.

Takole odgovarjata zakonca Cvirn v intervjuju za enega od časopisov na vprašanje, če tek prinaša kakšne posebne milosti: “Tek še posebej daljši tek je za naju z ženo (upam da vsaj malo tudi za najine otroke) osebno srečanje z Bogom. Je čas za molitev in čas, ko se umakneva od vsakdanjih skrbi in obveznosti. Tek je duhovna in telesna katarza. Čas za tišino in hvaležnost. Čas, ko se sreča zemeljsko z duhovnim in lepota s trpljenjem. Trenutek, ki ga vsak tekač doživi po svoje, na enkraten in neponovljiv način. Vsak tek, vsak korak in vsak gib telesa je unikaten. So pa nekatere stvari nam vsem skupne in ena od teh je ljubezen. Velikonočni prazniki naju vsako leto popeljejo v to za človeka nedojemljivo skrivnost. Ob križu začutimo svojo majhnost in krhkost, ki se preko velikonočnega jutra prelije v eno samo slavljenje Gospoda. Tako velikonočno tridnevje doživljam pri slehernem maratonu in seveda še posebej pri tekaškem križevem potu, ko se v družbi tekačev, kot ena velika družina, podamo na dolgo pot, preko velikega petka, ob znojenju in razmišljanju o smiselnosti svojega početja, skozi veliko soboto, ko se telo umiri in prepusti ritmu stvarstva, do velike noči, ko se približujemo zadnjim postajam in takrat sleherni med nami doživlja nepopisno veselje. Takrat začutimo, da je vse skupaj le imelo smisel. Vsak posameznik, ki se udeleži teka gre pri tem skozi svojo lastno izkušnjo, tako kot mora sleherni od nas iti skozi svoj lastni križev pot do velike noči. Na tej poti pa seveda nismo nikoli sami.”

Se zelo strinjam z zakoncema Cvirn in se jima zahvaljujem za milostno izkušnjo pravega, z vsakim kilometrom bolj avtohtonega križevega pota.


DSC_0143 (Medium)
DSC_0147 (Medium)

DSC_0151 (Medium)
Križna gora M (Medium)
Zakonca Hostnik M (Medium)

DSC_0004 (Medium)
DSC_0013 (Medium)
DSC_0018 (Medium)

DSC_0027 (Medium)
DSC_0033 (Medium)
DSC_0036 (Medium)

DSC_0043 (Medium)
DSC_0052 (Medium)
DSC_0060 (Medium)

DSC_0074 (Medium)
DSC_0077 (Medium)
DSC_0088 (Medium)

DSC_0112 (Medium)
DSC_0119 (Medium)
DSC_0123 (Medium)

DSC_0131 (Large)
TKP9
TKP1

TKP2
TKP3
TKP4

TKP5
TKP6
TKP7


Foto: Aleš Čerin, Tadej Cvirn




Orehova potica: recept, priprava in finte

Aleš Čerin · 28/03/2013 · PREPROSTOST
Sem že pisal o tem, da bi potica lahko bila slovenski “fastfood” in kakšne so finte pri pripravi potice. Če še vi poznate kakšno dobro finto, bom vesel, če jo delite z nami v komentarjih.

Prilagam recept, ki sem ga že enkrat objavil na skavtskem portalu SkavtNET. Mi je tako fajn in potička mi tako lepo “ratuje”, da ga z veseljem delim z vami. Za potico je tale recept in postopek kar PREPROSTA in potica takle narejena ni preveč mastna. Pa še smetano v nadevu lahko zamenjate z mlekom, če želite.

Vesele velikonočne praznike vam želim in kličem s Sv. Pavlom: “Veselite se v Gospodu zmeraj; ponavljam vam, veselite se.” Flp 4,4

Sestavine
Testo

1 kg bele moke
550 ml toplega mleka
2 žlički suhega kvasa (lahko je tudi 30 g svežega kvasa, a ga je treba posebej pripravljati)
100 g sladkorja
100 g masla (lahko bi bila tudi margarina, a je ne priporočam)
2 rumenjaka
1 kavna žlička soli

Nadev

740 g zmletih orehov
300 g sladkorja
pol žličke mlete prave kave
ščepec cimeta
200 ml sladke smetane
150 ml mleka
beljak, ki ti je ostal od testa
žlica ruma
250 g rozin

Priprava
Testo

V skledo preko malo večjega cedila presej moko, dodaj sol in suhi kvas. Dobro premešaj. V moko naredi jamico.

V posodo odmeri mleko in ga rahlo pogrej (ne sme biti prevroč!). Vanj stresi sladkor in maslo ter zmešaj s paličnim mešalnikom, da se sladkor raztopi, maslo pa raztali. Dodaj 2 rumenjaka (beljaka shrani za nadev). S paličnim mešalnikom vmešaj rumenjaka.

V jamico zlij mleko z ostalimi sestavinami in s primerno kuhovnico naredi luštno testo. Na koncu posodo in testo pomokaj, da se ga bo kasneje dalo odstraniti iz posode.

Testo pusti vzhajati. Pazi, da ne “gre čez”.

Orehov nadev

Mleko, smetano in sladkor zavri ter polij preko zmletih orehov. Premešaj. Dodaj začimbe in rum in mešaj, da se ohladi. Dodaj stepene beljake in dobro premešaj.

Rozine

Rozine dobro – res dobro! operi s toplo vodo (bogvedikje so se valjale). Prelij jih z nekaj malega ruma, da se malo navzamejo žlahtnosti okusa. Rum tudi uporabi, tako, da ga poliješ po nadevu. Alkohol med peko izgine v “luft”.

Vse “vrzi” skupaj

Na mizo pogrni slabo rjuho (ki jo imaš samo za peko potice, jabolčnih zavitkov in drugih podobnih sladic) in jo pomokaj (potresi z moko). Nanjo stresi vzhajano testo in s pomokanim valjarjem (tistim iz vicev o ženah, ki pozno v noč v pričakajo z njim svoje može) testo zvaljaj do debeline malo manj ko 1 cm v kvadratno krpo.

Na testo stresi orehov nadev in ga enakomerno razporedi. Potresi rozine. Kar skupaj z rumom. OPOMBA: Alkohol med peko odhlapi, tako, da se od potice ne moreš napiti.

Zvij testo in ga preloži v z maslom namazan pekač. Kar pogumno!

Peka

Z dolgo paličico preluknjaj potico, da skorja ne odstopi.

Pekač daj v pečico in pusti vzhajati v na kakih 50 stopinj ogreti pečici. Ko je primerno vzhajala, zakuri pečico na 185 stopinj in peci 1 uro. Na potico lahko daš alufolijo, da se od vrha ne zažge.

Na kaj je treba biti pozoren
Kvas: Pomembno je, da imaš dober kvas, ki očitno, hitro in ognjevito vzhaja. Mi uporabljamo kar suhi kvas, ki je izjemno dobro vzhaja.
Suhe kvasovke so v nekakšni fazi “spanja”, vendar jih hitro lahko “prebudimo” z rehidracijo (kar z mlekom) in malo hraniva (sladkor). Pa v bistvu ni treba.
Moka: Moko presej.
S sejanjem odstraniš morebiten mrčes, mišje dreke in podobno, ki jih je v skladiščih moke in v trgovinah gotovo dovolj.
Gnetenje testa: Gneti intenzivno in dovolj časa, da se testo loči od sklede. Vzhaja naj kako uro, na toplem v pečici.
Gnetenje mora biti dovolj intenzivno, zato da se kvas dobro vmeša po celotni masi testa in da lahko enakomerno vzhaja. Vzhajanje testa, je proces prehranjevanja in razmnoževanja kvasovk, katerega stranski produkt je ogljikov dioksid, ki se izloča in povzroči, da je testo rahlo.
Orehi: Kupi jih na tržnici, da jih lahko prej poskusiš, če niso žarki.
Žarki pomeni, da je olje v orehih oksidiralo, kar jim daje neprijeten okus. Bljak!
Drobtine v nadev: Nikakor ne, mi namesto drobtin uporabimo samo orehe. Je precej bolje :)
Drobtine so samo nadomestek orehov, da povečajo volumen file. Morda je tako potica tudi malo bolj rahla, ker so orehi težki.
Temperatura pečenja: okoli 185°C:
Temperatura pečenja naj ne bo previsoka, tako, da potica ostane svetlo rjava po površini.
Po pečenju: Po pečenju pusti potico še kakšnih 10 minut v pekaču, da se “preznoji” in menda tako skorja manj odstopa.
Foto: Aleš Čerin




Karel Destovnik-Kajuh: Samo en cvet, en češnjev cvet (VIDEO)

Aleš Čerin · 27/03/2013 · MODROVANJA
V zadnji razred osemletke sem hodil v šolo z njegovim imenom. Pa se spomnim, da smo recitirali kakšno njegovo. Tudi tole, ki nam v teh težkih dneh – kot njemu iz vihre 2. svetovne vojne – ponuja obet pomladi. Zdi se, da smo na tega pesnika kar nekako pozabili.

Samo en cvet, en češnjev cvet,
dehteč in bel
odlomi, moja draga!

Ne bom ga za klobuk pripel,
ne bom ga v gumbnico si del,
odlomi ga, odlomi, draga!

Jaz bom ljudem poslal ta cvet,
vsakomur, ki na križ pripet
trpi v pomladi tej …

In glej, ta drobni češnjev cvet
bo v njih izbrisal malodušja sled
in spet razžaril tožni jim pogled.

Samo en bel, en češnjev cvet
odlomi, moja draga,
saj veš, kako vsak tak pozdrav
človeku za rešetkami pomaga.

(Iz knjige Kajuh, Zbrano delo, Pesmi; stran 209)

Češnjev cvet

Karl Destovnik-Kajuh je bil rojen v vasici Skorno nad Šoštanjem, o kateri je Matej Vranič, mojster fotografije, posnel vrhunski predstavitveni film z naslovom “V vasi mojega dekleta”. Vredno ogleda.



Foto: Aleš Čerin




Na “ta mau” Blegoš

Aleš Čerin · 25/03/2013 · IZLETI
“Ta mau” Blegoš leži v Selški dolini, njegov bolj znani veliki “brat” pa med Poljansko in Selško dolino.”Ta mau” je tudi za kar nekaj glav nižji, pravzaprav za 916 m. Kljub temu, da sem veliko hodil po teh krajih, ga doslej še nisem srečal. Preprosto premajhen je in preveč odmaknjen od znanih poti (npr. Sveti Mohor – Čepulje), četudi je s svojo golo glavo – tako kot ta veliki – lepo razgleden. Prav lahko je dostopen iz Ševelj, iz vasice Pozirno ali vasice Zabrekve.

Slovenska treking liga
“Ta mau” Blegoš sem “srečal” na prvi tekmi Slovenske treking lige. To je nekakšno orientacijsko tekmovanje, ko tekaški in planinski navdušenci iščemo najboljše poti med točkami na poti. Tekmovalni kategoriji sta dve: 20 km – pohodniška in 40 km – ultra, netekmovalna pa je dolga 10 km – aktivna.

Škofjeloški treking je bila prva tekma letošnje lige in tudi moja prva. Lepo speljana trasa nas je vodila s Križne gore skozi vas Lavtarski vrh, na razpotegnjeni Hrastnik (799 m), od koder smo se spustili v Selško dolino – v Ševlje. Iz Ševelj se je začel kar dolg vzpon na Blegoš (646 m), skozi vas Pozirno na Sveti Mohor (949 m), od koder je trasa vodila mimo Špičastega vrha v vas Čepulje, potem pa spet kratek vzpon do cerkvice Sv. nadangela Gabrijela na Planici (823 m), ter dol do izhodišča na Križni gori.

Naredil sem 20,6 km, 1300 m vzpona in za to porabil 3:17,50 (rezultati).

Klikni na zemljevid za povečanje


GPS zapis moje poti: Škofjeloški treking Pohodniška (20 km)
Slovensko treking ligo (20 ali 40 km) priporočam treniranim gorskim tekačem in zagnanim planincem, 10 km varianto (ki je netekmovalnega značaja) pa vsem.

Za orientacijske tekače pa je tak treking kar malo orientacijsko dolgočasen, ker so točke izredno lahko “najdljive”. Še zame so bile prelahke. Tako in tako pa dobiš zemljevid s točkami večer pred tekmo in si že v naprej lahko poiščeš najboljšo pot. Če ti pa še kaj ni jasno, ti razložijo pred štartom. Sam bi tole dvoje kar izpustil in bi dal tekačem zemljevid tik pred štartom – za malo več adrenalina in spodbujanje hitrosti iskanja najboljših prehodov na poti.

Na kratko (za na “ta mav” Blegoš)
Dolžina in višina: 1 ura lahne hoje v eno smer; zmeren klanec, kakšna dva kilometra luštnih gozdnih poti; 246 m višinske razlike;
Pot: Ševlje – hrib Škofnica – vas Hudi laz – Blegoš
Primernost: Tura je primerna za lep popoldanski sprehod z majhnimi otroci.
Zemljevid: Škofjeloško hribovje (1:50.000)
Avto parkirajte nekje v vasi in v levem delu vasi poiščite tablo za “Oglarsko pot”, ki ji sledite do vrha Blegoša. Zelo PREPROSTO.

2013-03-23 22_52_32-Treking liga - Galerija – Google ChromeMožnosti prilagajanja poti
1. Pot prav lahko podaljšate do cerkvice Svetega Mohorja na 949 m visokem hribu, kar vam pot podaljša za dobro uro v eno smer. Z Blegoša se malo spustite do vasice Pozirno in se mimo kmetije Rebernik po markirani Flandrovi poti zlagoma vzpnete na Sveti Mohor. Po isti poti se vrnite nazaj v Ševlje (glej GPS zapis moje poti).

2. Če vas mika daljša varianta, se od Svetega Mohorja spustite do kmetije Gaber, po kolovozih do vasi Laško, do vasi Pozirno in se po isti poti vrnite v Ševlje (glej GPS zapis moje poti).

3. Lahko pa “spravite skozi” kar celotno traso tekme Slovenske treking lige in Blegoš pač samo “srečate” na 20 km dolgi poti (če spustite del do Križne gore in nazaj skrajšate pot za približno 3 km). To vam vzame ves dan – gotovo kakih 6 ur – zmerne hoje (glej GPS zapis moje poti).

Foto: Spletna stran Slovenske treking lige, obdelava zemljevida na “QuickRoute” Aleš Čerin





Orientacijski tek: V čem je hec in čar? (VIDEO)

Aleš Čerin · 11/03/2013 · MODROVANJA, PREPROSTOST
Od kar pomnim tečem, a malo bolj resno sem začel teči pri sedemnajstih. Udeleževal sem se rekreacijskih tekov in nekako do 25 leta pretekel kakih 5 maratonov (najboljši čas na 42 km imam 2:58). Ko sem treniral, … sem pač samo tekel. Brez razmisleka, brez premišljevanja o samem treniranju in tudi brez naprezanja možganov med tekom. Malo sem se občasno štopal in to je bila vsa znanost. No, vsaj jaz sem se teka lotil tako bolj amatersko. Gotovo se ga da lotiti tudi drugače.

Orientacijski tek: razmišljati pred, med in po
Orientacijski tek, ki sva ga s sinom začela trenirati pred nekaj meseci, pa se mi zdi “tek stalnega razmišljanja” in to pred tekom (ko se učim znake, ki ponazarjajo objekte v naravi – gozdove, travnike, skale, potoke, grape, jarke, skalne skoke, nasipe, …, treniram “z glavo” po težkih terenih), med tekom (do sedaj sem imel navado dati možgane “na pašo”) in tudi po teku, ko iz svojega GPS zapisa poti in karte rekonstruiram pot in s sinom “modrujeva”, katere poti bi bile boljše strateške izbire. Tako se kaj naučim(va) za prihodnjič.

Kaj vse se med tekom mota po glavi orientacijskemu tekaču?
Karta Golovec MikrolokacijeMed orientacijskim tekom se meni, ki sem še začetnik, po glavi motajo te misli. Morda se izurjenim še kaj.

1. Pregled karte in pomnjenje

Najprej si je treba (kar med lahnim tekom) dobro pogledati karto na kateri so narisane kontrolne točke ter si zapomniti: 

a) dvomestno kodo (npr. 73) za vsako posamezno kontrolno točko (vse pač niso za mojo kategorijo);

b) mikrolokacijo kontrolne točke, ki jo razberem iz tabele na karti (npr. točka leži na srednjem od treh kamnitih zidov in sicer na jugozahodnem kotu, na zunanji strani);

c) značilne objekte, ki jih moram na poti do kontrolne točke videti (npr. na levi bo čez približno 150 m nizka vrtača, vzporedno z njo, pa na desni skalni skok, kakih 50 m za tem bom prišel na pot, na kateri mora biti čez 100 m ovinek na levo), jih med tekom spremljati in prepoznavati.

Kar veliko za 50-letno glavo, ki med tekom doslej ni bila vajena razmišljati.

2. Strategija

Za vsako od kontrolnih točk je treba narediti strategijo poti do nje (da je pot čim krajša, enostavnejša, da se zanjo porabi čim manj časa). Med tekom se je treba odločati ali bom tekel (kot primer):

a) po poti, po levi strani hriba, ki gre precej naokoli, se po njej lažje teče, na približno 3/4 poti pa se konča in se nadaljuje s slabše prehodnim terenom, a tam bom naletel na kamniti zid, ki bo dobro mesto za napad na točko;

b) čez kakih 60 m visok hrib, kjer bo strmina onemogočala hiter tek, a z vrha bom lahko dobro “nameril” azimut do točke;

c) po desni strani hriba, kar je sicer najkrajša pot, a se bom moral boriti s slabo prehodnim terenom (kamnit teren) in se ogibati trem vrtačam.

Pa še kakšna možnost obstaja, ki je sploh ne uspem dovolj hitro “sprocesirati” :). 50-letna glava se kar hitro napolni in težko premisli vse te možnosti.

3. Mesto napada

Kontrolne točke so navadno postavljene tako, da niso ob poteh ali pri zelo značilnih objektih. Tako se mora tekač odločiti za mesto napada na točko. To je kakšno značilno mesto, za katerega zagotovo veš, da si na njem (križišče poti, ovinek na poti, vrtača, skalni skok, večji kamen, …). Od tam je treba s kompasom odmeriti azimut, preračunati koliko približno si oddaljen in v tisti smeri “napasti” točko. Med tekom do točke pa je treba ves čas pogledovati na kompas in stalno popravljati odklone, ko zaradi ovir ne moreš teči točno po azimutu.

Veliko miselnih akrobacij za 50-letno glavo.

4. Ko se tekač izgubi

Med tekom se orientacijski tekač izgubi. Jaz, ki sem še bolj začetnik, se na težkem kraškem terenu “ornk” izgubim – pomeni za kakih 15 – 30 minut, pri dobrih tekačih se to gotovo šteje v sekundah. Ko sem izgubljen, poskušam ohraniti mirno glavo, se čimprej najti in nadaljevati pot. Pri meni to pomeni, da se poskusim vrniti do znanega mesta in ponovno “napasti” točko.

5. Skrb za hitrost

Med tekom – še posebej, če nisem ravno prepričan, da tečem v pravo smer – moram stalno premišljevati o hitrosti teka in se kar malo priganjati.

Še to: med tekmovanjem je v gozdu kar veliko tekačev, ki pa imajo svoje poti in jim ni preveč smiselno slediti, ker te lahko vodijo do točke, ki sploh ni tvoja. Značilen napis na majicah orientacijskih tekačev je: “Don’t follow me, I’m lost to.”

6. Ovire po brezpotjih

Oviram na poti – saj ponavadi je to v resnici brezpotje – se je treba izogibati, jih preskočiti, preplezati, prelezti, … Čim hitreje seveda. Spet polno odločitev.

Očala so kar ovira za orientacijskega tekača, posebej zame, ki ne vidim dobro ne na blizu, ne na daleč. Tako moram očala stalno snemati za branje karte, natikati nazaj, jih občasno očistiti znoja, … A za to se ne sekiram, ker resnično uživam v tem prelepem športu.

Zapis poti – priložnost za učenje po teku
Tale kratek filmček je GPS zapis moje poti na mednarodni tekmi Lipica Open 2013. Prejšnji vikend se nas je v Lipici zbralo kakih 1000 tekačev iz vse Evrope – od svetovnih prvakov, do “levakov”, kot sem jaz.

V kategoriji M50 sem za 16 kontrolnih točk in 3,7 km dolgo pot porabil 1:41,39 (vsi rezultati - izberi “Stage 2″), zmagovalec v moji kategoriji pa 36:56, torej več kot eno uro hitreje. Saj vem, da mož – mojih let seveda – lahko trenira že kakih 30 let, jaz pa le pol leta, a vseeno, to je veliko. To pomeni, da se moram naučiti hitreje pomniti, se hitreje odločati in tudi hitreje teči. Vse naenkrat.

OPOMBA: Za snemanje GPS zapisa poti uporabljam mobilni telefon in program “Endomondo“. Za prikaz poti na zemljevidu in za pregled drugih pomembnih podatkov uporabljam “QuickRoute“, za video zapis z ekrana računalnika pa “Screenr“. Vsi ti programi so brezplačni. Uporabni so tudi za vse, ki se radi gibate v naravi in vas zanima, kje se gibljete in kako hitro.



Komentar: Na filmu se dobro vidi kako sem se malo “lovil” okoli 2. in še bolj okoli 4. točke (kjer sem “sfalil” odcep ene od slabo vidnih gozdnih poti), kako sem med 5. in 6. naredil nepotrebno zanko po cesti (zato, ker nisem točno vedel kje sem), ko sem od 7. do 8. precej zgrešil smer in našel najprej 11. (no tako sem vsaj na 11. – hvala Bogu – vedel kje sem!) in na koncu še nekaj manjših napak okoli 12..

Zanimivo, koliko se imam še za naučiti … S sinom sva pa v soboto že trenirala na orientacijsko zelo zahtevnem kraškem terenu v okolici Logatca. Najin domači Golovec je že postal prelahek :) Se veselim še drugih terenov.

Klikni na sliko za povečanje

Logatec trening 16.3.2013
Logatec trening 16.3.2013





Kratka filma vredna ogleda (VIDEO)

Aleš Čerin · 11/03/2013 · MODROVANJA
Tale dva filmčka sta mi zadnje čase dala misliti: kratki dokumentarni film “(S)lepota” (14 minut),  in filmček “David z zabave” (4 minute) iz serije Minutka za sveto pismo (Družina). Sveže, nizkoproračunsko, kakovostno v vseh pogledih.

Dokumentarec “(S)lepota”
Dokumentarni film je nastal v sklopu delavnice “Ustvari dokumetarec” na Socialni akademiji, kjer so udeleženci s pomočjo mentorjev (režiser Jernej Kastelec, direktor fotografije Simon Gosnik in filmar Matjaž Feguš), spoznali proces nastajanja dokumentarca: od začetne ideje, pisanja scenarija, snemanja na terenu ter končne montaže.

Film (S)lepota je mene najbolj navdušil. Govori o slepoti, ki bi jo videči gotovo doživljali kot velik primanjkljaj. Avtor Dejan Jurečič, ki jo je prikazal skozi oči slepih (tudi preko občutenja mlade mamice slepe deklice), pa odkriva še nekaj: “… da slepim v določenih situacijah kakšna vizualna informacija manj tudi koristi. Včasih je manj več. Njihov svet je zaradi neobremenjenosti z vizualnimi informacijami bolj ponotranjen in manj obremenjen s tempom vsakdanjega življenja.” Dejan Jurečič



Minutka za sveto pismo: David z zabave
Ponuditi odlomke iz Svetega pisma, kot bi se dogajali v današnjem času na zabaven način, se mi zdi dobra ideja. Gregor Čušin, David Sipoš in ekipa, ki ustvarjajo te nekajminutne filmčke v okrilju časnika Družina, naredijo dobro »reklamo« za Sveto pismo, ki smo ga katoličani odložili na »zgornjo« polico in ga skoraj ne prebiramo več. Ljudem, ki iščejo, pa taki kratki filmčki morda vzbudijo zanimanje za temeljno knjigo naše kulture, vsem pa pomagajo, da prinesemo nekaj svetopisemskega duha v vsakdanje življenje. Tale o poštenjaku Davidu, človeku brez greha, mi je še posebej zanimiv.




Sirovi štruklji: pol s pehtranom, pol pa brez (FOTO)

Aleš Čerin · 08/03/2013 · PREPROSTOST
Danes je spet petek v postu in pri nas je spet na mizi malo bolj postna jed, ki pa ni tako preprosta za pripravo kot je šmorn.

Priporočam, da štruklje naredite na zalogo. Tako za kake štirikrat. Sam sem jih danes v dvojni količini. Pol s pehtranom, pol pa brez.

Sestavine za 4 osebe in cena
Vlečeno testo

300 g moke (0,80 €/kg = 0,24 €)
20 g olja = 2 velike žlice (2,53 €/l = 0,05 €)
1 jajce (0,13 €/kom = 0,13 €)
150 ml vode
ščepec soli (zanemarljivo)
Nadev

175 g skute (4,39 €/kg = 0,79 €)
50 g sladkorja (1,09 €/kg = 0,05 €)
2 jajca (0,13 €/kom = 0,26 €)
70 g pšeničnega zdroba (1,86 €/kg = 0,13 €)
125 g kisle smetane (2,39 €/kg = 0,30 €)
60 g rozin (6,44 €/kg = 0,39 €)
Nekaj vejic pehtrana (ne vem koliko bi to stalo)
Zabela

100 g masla (5,12 €/kg = 0,51 €)
100 g sladkorja (1,09 €/kg = 0,11 €)
50 g drobtin (1,47 €/kg = 0,07 €)
Skupaj: 2,83 € ali 0,71 € na osebo

Priprava
Vlečeno testo

V skledo presej moko, dodaj sol, naredi luknjico in vanjo ubij jajce, ter dodaj vodo in olje (nekaj olja pusti, da pred počivanjem namažeš testo, da se ne izsuši). Mešaj z lesenim nožem, da dobiš gladko testo. Potem pomokaj in gneti še z rokami. Namaži testo z oljem in ga pusti počivati pol ure. Ta čas pripravi namaz.

OPOMBA: Vlečeno testo lahko napraviš za večkratno uporabo, ker lahko nekaj časa premazan z oljem stoji v hladilniku.

Namaz

V posodo natehtaj pšenični zdrob, skuto, kislo smetano, sladkor in oba rumenjaka. Dobro premešaj. Iz beljakov stepi sneg in ga nežno vmešaj v namaz.

Pehtran sesekljaj v majhne delčke. OPOMBA: Pehtran lahko svež hraniš v zamrzovalni skrinji.

Kuhanje

Testo po pol ure razdeli v dva hlebčka in na dobro pomokani deski razvaljaj in na tanko razvleci testo. Pazi, da se ti ne delajo luknje. Če se naredijo, ni panike in jih nekako “zaflikaj”.

Namaži testo s polovico namaza, potresi z dobro opranimi rozinami (polovica), potresi s pehtranom (če ga imaš) in zvij. Zvitek prenesi na moker in dobro ožet, ter z drobtinami potresen prtiček. Zvij prtiček in ga poveži z belo nitko. Enako ponovi z drugim hlebčkom. Kuhaj pol ure. Ta čas pripravi zabelo: raztali maslo, dodaj sladkor in drobtine.

Ko so štruklji kuhani, jih odstrani iz vode in zreži na okoli 1 cm debele rezine. Prelij z zabelo v večih plasteh.

Zraven štrukljev se dobro poda tudi kisla smetana. Zraven pa jaz najraje pijem navaden jogurt.

Na zalogo!

Sam pripravim štrukljev za kake štirikrat (štirikratna količina vsega) in jih kuhane pospravim v vrečke in zmrznem. Ko se odtajajo jih popražim na maslu z drobtinami in sladkorjem.

OPOMBA: Slike so za dvojno količino, polovico s pehtranom, polovico pa brez.




88-letna babica pleše rock: PREPROSTO lepo (VIDEO)

Aleš Čerin · 08/03/2013 · MODROVANJA
88-letna ameriška babica Nana Feole prav gotovo ve kaj je radost življenja. Na rock glasbo “Runaround sue“ (Dion And The Belmonts), ki se je vrtela v avtu (verjetno jo je poslušala vnukinja), je med izstopanjem iz hiše in po stopnicah dol, ves čas plesala.

Proti koncu, ko pa je le priplesala do avta, je rekla, da je to krasna pesem, prosila vnukinjo naj jo še enkrat zavrti in ko je pesem že pojenjala, je babica pribila: “I could dance all ******* day.” (raje ne prevajam :) ) A takoj ko se je začela nova skladba, je spet zaplesala. A žal se video tu konča …



Vesel bom, če bom pri 88-ih takole prišel po stopnicah, če bom imel tako fizično in mentalno kondicijo, ter naravnanost na drobne neumnosti. Hvala babica za tale zgled, ki me je najprej nasmejal, potem pa navdal s spoštovanjem.

* – zelo grd izraz




Smej se in svet se bo spremenil. A se bo res?

Aleš Čerin · 06/03/2013 · MODROVANJA
Tole hišo sem zadnjič “srečal” v parku v Velenju. Lepo pobarvana z zanimivimi grafiti. Med njimi mi je v oči padel tale: “U smile world change.” Napis je bil z manjšimi črkami tudi preveden v slovenščino: “Smej se in svet se bo spremenil.” Pa sem se začel spraševati, ali se bo svet res spremenil, če se bom jaz smejal. Zakaj pa naj bi se svet spremenil, če se bom smejal? Kako pa moj smeh spremeni svet?

Skepsa
Sam ne verjamem v to, da se svet spremeni, samo zato, če si jaz nekako nadenem nasmeh na obraz. Tako namerno, celo prisiljeno. Samo zaradi videza nasmeha na obrazu, akta smejanja samega, se po moje svet ne bo spremenil. To bi bilo preveč enostavno.

Sam verjamem v moč dejanj pri spreminjanju sveta na bolje – kot pravimo skavti (skavtski moto je: “Spreminjamo svet na bolje.”). Besedica “spreminjamo” za nas skavte pomeni, da smo pripravljeni opaziti potrebo v svetu in smo pripravljeni (fizično, z znanjem, s spretnostjo, z naravnanostjo) na potrebo tudi dejavno odgovoriti. Z dejanjem, ki zares spremeni svet na bolje. No, potem se nam pa gotovo tudi nariše nasmeh na obraz :) Tak pristen.

Nasmeh brez del je mrtev
Zdi se mi, da je z nasmehom približno tako kot z vero – vera brez del je namreč mrtva (Kaj pomaga, moji bratje, če kdo pravi, da ima vero, nima pa del? Mar ga lahko vera reši? Če sta brat ali sestra gola in jima manjka vsakdanje hrane, pa jima kdo izmed vas reče: “Pojdita v miru! Pogrejta se in najejta!” a jima ne daste, kar potrebujeta za telo, kaj to pomaga? Tako je tudi z vero, če nima del; sama zase je mrtva. Jak 2, 14-17).

Tako je po moje tudi nasmeh na obrazu, brez del ljubezni in usmiljena samo prijetna fasada na “podrtiji” – nekakšna obrazna grimasa. Čez čas jo tudi prepoznamo kot “nastavitev maske nasmeha”. Tako za publiko. Se morda ob tem modrovanju spomnite na kakšnega politika?

Drži, a ne, če je “narisan”
Mati Tereza je rekla: “Vedno se srečujmo z nasmehom, ker je nasmeh začetek ljubezni.” To pa ja, a verjamem, da nasmeh, o katerem govori svetnica, nasmeh ob srečanju s sočlovekm, ni kar tako “narisan” na obraz, pač pa je odsev Božje Ljubezni do človeka. Tak izmoljen v tišini pred Gospodom.

Foto: Aleš Čerin 



Šmorn!

Aleš Čerin · 22/02/2013 · PREPROSTOST
Redko nam pride tale hrana na mizo. Kar ne lotimo se je. V tem postnem času so pri nas petki pač postni – pomeni brez mesa in s PREPROSTIMI jedmi. Pa sem danes pripravil šmorn ali cesarski praženec, kar se mnogo lepše sliši. Pa še precej hitro je pripravljen.

Recept sem našel kar na avstrijski strani, od kjer ta jed tudi prihaja in ga malo priredil po svoje.

Sestavine za 4 osebe in cena
• 3 jajca (0,13 €/kom = 0,39 €)
• 500 ml mleka (0,60 €/l = 0,30 €)
• 1 kavna žlička sladkorja (=10 g; 1,16 € /kg = 0,01 €)
• 1 ščepec soli (zanemarljivo)
• 350 g moke (0,80 €/kg = 0,28 €)
• 1 pest rozin (=30 g; 6,44 €/kg = 0,19 €)
• 1 šilce mineralne vode (z mehurčki) (zanemarljivo)
• 30 g masla (lahko tudi margarine, a ne priporočam) (5,12 €/kg = 0,15 €)
• sladkor v prahu za potresanje (ca. 50 g; 4,85 €/kg = 0,24 €)

Skupaj: 1,56 € ali 0,39 € na osebo

Priprava
Rumenjak loči od beljaka. Mleku vmešaj ločen rumenjak, sladkor in sol ter v mešalni skledi močno stepaj s stepalno metlico. Med mešanjem dodajaj moko, dokler masa ne postane gosto tekoča. Če želiš, lahko primešaš rozine (mimogrede: rozine mu dobro denejo!). Previdno dodaj šilce mineralne vode, zaradi česar bo cesarski praženec veliko bolj rahel. OPOMBA: Meni je bil zelo rahel tudi brez mineralne vode.

Beljak stepi v sneg in ga pazljivo vmešaj v maso. Maslo stopi v ponvi in dodaj maso za praženec. Peci na srednji vročini, dokler se spodnja stran ne zapeče. S kuhalnico ali lopatko za palačinke maso obrni in jo raztrgaj z dvema kuhalnicama. Praženec pazljivo obračaj – pri tem ga ne mečkaj in tlači! – dokler ni pečen.

Postrezi ga potresenega s sladkorjem v prahu.

Zraven šmorna se dobro poda kompot. Mi smo imeli kar jabolčnega.

Foto: Aleš Čerin




Iskreni.net: Otrok zmore desetkrat toliko kot misli njegova mama

Aleš Čerin · 19/02/2013 · MODROVANJA
Med skavti velja rek, da »skavt zmore dvakrat toliko kot se njemu zdi, da zmore in desetkrat toliko kot njegova mama misli, da zmore«. Temu se skavti malo nasmejimo, je pa kar nekaj resnice v tem.

Športni dan v Gardaland
Vem, da je v osnovnih in tudi srednjih šolah vse težje organizirati športne dneve, ker se učenci in dijaki nočejo več »matrati« po strminah hribov in gozdov. Preprosto nočejo hoditi, ker se jim ne da, ker jim je težko in ker je »brezveze«.

Iz leta v leto so tako športni dnevi vse manj fizično zahtevni, na eni od srednjih šol se je športni dan izrodil celo v obisk Gardalanda. No, ne vem, kje je v obisku zabaviščnega parka sploh kaj športne aktivnosti. Morda je le fiziološka podobnost v izločanju adrenalina, a pri športni aktivnosti se adrenalin izloča z lastno fizično aktivnostjo, v zabaviščnem parku pa s pomočjo plačljivih vratolomnosti na v naprej pripravljenih »igralih« in brez fizičnega udejstvovanja.

Koliko pravzaprav zmore otrok?
V mislih imam tokrat fizično zmogljivost, še bolj specifično: koliko zmore otrok prehoditi?

Z vnučkom, starim še ne dve leti in pol brez težav, prehodiva dva kilometra poti po strminah ljubljanskega Golovca. Hodiva približno eno uro. Pot je precej neravna, po snegu, delno tudi po brezpotju, z okoli 80 m vzpona. Celotno pot fantič prehodi sam, vmes pa je ves čas dejaven z iskanjem vej, »reševanjem« smrečic izpod snega, preskakovanjem potočkov, lazenju po blatu … in seveda s stalnim čebljanjem. Seveda mora tudi dedek poskrbeti, da se na poti stalno kaj zanimivega dogaja. Če ne, je vnučku hitro »brezveze«.

Prav tako vem, da zmore sedemletni otrok brez težav prehoditi pot od mejnega prehoda Radlje do Vranskega. Štiri dni hoje, vsak dan od 6-8 ur, kar znese skupaj kakih 90 km. In to brez pretiravanja. Pot E6 – slovenski del evropske pešpoti – se vije pretežno po gozdovih, po hribih in dolinah, skozi vasi in mesta. Je pa na poti stalno zanimivo, predvsem v družbi sovrstnikov – bratrancev in sestričen. In vem, da gre ta isti fantič naslednje leto naprej od Vranskega do Grosuplja in tretje leto od Grosuplja vse dol do Strunjana – skupaj torej 350 km v (skupaj) 14 dneh.

Omogočiti izkušnje napora in odrekanja
Otrokom s tem, da jim ne omogočimo gibanja v naravi in izkušnje fizičnega napora – sam cenim predvsem dolgotrajno hojo v naravi, jim vzamemo izkušnjo napora, vztrajanja in odrekanja. Seveda, da je dolga pot naporna, jasno, da je lažje sedeti kot hoditi, a po drugi strani le napor na poti nudi občutek zmage, kar je vir veselja in zadovoljstva. To pa je edino mogoče le po lastni izkušnji. Ne da se ju kupiti, kajne? 

Stranski učinki premagovanja take poti so večja samozavest otroka, da zmore, da je sposoben, pa tudi mnoge druge izkušnje, ki si jih spotoma (dobesedno!) nabere na poti: zmožnost komuniciranja – s sopotniki, z ljudmi, ki jih srečujemo na poti, zmožnost orientacije v prostoru, izkušnja zaupanja v ljudi, ki nas sprejmejo v svoje domove, izkušnja izmenjevanja napora in počitka, izkušnja lakote, včasih žeje in tudi izkušnja obilja – sladoleda na primer, ko končno pridemo do trgovine. 

Starši, s svojim delovanjem – se zdi – kot da otrokom ne želimo več omogočiti temeljnih izkušenj, ki jih potrebujejo v življenju: izkušnje napora (ki ga je na dolgi poti v izobilju), izkušnje reševanja problemov (namesto otrok jih rešimo kar starši), izkušnje odrekanja (vse mora biti takoj, cilj bi najraje dosegli kar starši namesto otroka), izkušnje vključevanja v okolje (otroku ne omogočimo komuniciranja, vse se najraje zmenimo kar sami). 

Vsega tega je na dolgi poti obilo, še posebej, če starši pomen teh izkušenj nosimo v svojem srcu in jih otrokom z veseljem omogočimo. Ker jih imamo radi, ker znamo videti naprej in ker vemo, da bo otrok kasneje v življenju vse to še kako potreboval. Temu sam pravim ljubezen, ki vidi v naprej. 

Vir: Iskreni.net

Foto: Aleš Čerin




Leonardov je bilo verjetno vsaj dvajset (FOTO)

Aleš Čerin · 16/02/2013 · MODROVANJA, PREPROSTOST
Po včerajšnjem odličnem TEDx dogodku, sem bil še na razstavi “Da Vinci – The Genious” na Gospodarskem razstavišču. Odlična razstava. Prav res navdihujoča, kot obljubljajo v podnaslovu.

Pregledno in “plastično”
Leonardo Da Vinci je predstavljen celovito – kot izumitelj, znanstvenik, anatom, inženir, arhitekt, tudi kot filozof, glasbenik ter seveda kot slikar in kipar. Razstava je zasnovana zelo praktično, pregledno in – lahko bi rekel – “plastično”, namreč ideje iz njegovih skic se da videti v obliki primerno velikih maket, nekatere se da celo lastnoročno preizkusiti. Besedila so napisana PREPROSTO in razumljivo.

Razstavo priporočam vsem – tehnikom in umetnikom, slikarjem in glasbenikom, … prav vsem. Pa tudi celotni družini, vse se bodo lahko učili in navdihovali.

Česa sem se naučil?
Da je bil Leonardo da Vinci genij sem vedel že prej. Da je bil imel talent na tako širokem področju človekove dejavnosti sem tudi že vedel. A da je bil tako delaven, sem spoznal tokrat. Skoraj ne morem verjeti, da je lahko tako delo opravil samo en človek!

Po mojem občutku je moralo biti “kakšnih dvajset Leonardov”, da bi lahko v 67 letih, kolikor je Leonardo živel opravilo toliko dela: poskusov, skic, risb, zapisov, slik, kipov, tudi anatomskih seciranj, … Preko 6000 strani samo njegovih zapiskov je ohranjenih.

Leonardo je bil oboje – genij in discipliniran. Koliko je (je bilo) takih genijev – se sprašujem – ki pa niso (bili) dovolj disciplinirani, da bi tako vneto opazovali, zapisovali, načrtovali, poskušali, naredili?

Leonardo je bil tudi velik perfekcionist - slike na primer je stalno dopolnjeval in popravljal. Po njegovo delo ni bilo nikoli dokončano, pač pa le “zapuščeno”. Ob koncu življenja naj bi izjavil: “Užalil sem Boga in ljudi, ker moje delo ni doseglo kakovosti, ki bi jo moralo.” Če je to rekel Leonardo, največji genij do sedaj, človek, ki je svoje talente – delaven in discipliniran – razvil do skrajnih zmožnost za eno človeško življenje, koliko to še bolj velja zame. Kar slabo vest sem dobil, ko sem se zavedel koliko svojih darov bom zavrgel.

Leonardo je bil neverjetno radoveden. Za vsako stvar, za katero je imel talent, se je zanimal do podrobnosti in jo do podrobnosti tudi izpilil. Kar nisem vedel je, da je bil tudi odlične pevec in glasbenik.

Leonardo je znal povezovati. Najprej umetnost in znanost. Vsake umetnine se je lotil na znanstven, pravzaprav tudi kar tehnični način. Seveda z globino duha. Ker je želel slikati v skladu z naravo je pokazal na prave proporce človeškega telesa, do katerih se je prebil s seciranjem človeških trupel. Ob tem je odkril tudi delovanje človeškega telesa in celo nekatere bolezni, v mislih in skicah pa je zasnoval tudi prvega humanoidnega robota. Čutite, kako je pri Leonardu vse povezano?

Leonardo je bil perfekten opazovalec. Svoja spoznanja je črpal iz narave, se pri njej navdihoval in pustil, da ga je narava vodila. Takole je zapisal: “Čeprav človeška iznajdljivost pripomore k iznajdbam, ki s pomočjo različnih naprav služijo istemu cilju, ne bo nikoli razvil nobene, ki bi bila lepša, PREPROSTEJŠA in bolj smiselna, kot to počne Narava; kajti v njenih iznajdbah ni nič odvečnega in nič pomanjkljivega.”

Še in še bi se dalo pisati o slavnem mojstru. Leonardo nas po pol tisočletja še vedno navdihuje in nas vabi iz zapečkarskega, nedejavnega, neosmišljenega življenja, k opazovanju, razmisleku in delovanju.

Njegovo zapisi
Leonardo je oče letenja
Zračni vijak

Naprava za merjenje smeri vetra
Poskus vzleteti s pomočjo plahutanja kril
Zasnova helikopterja

Naprava za merjenje dolžine
Zasnova avtomobila na lastni pogon
Kolo

Študija Mona Lise
Vitruvijski človek
Njegove slike

Leonardo je zasnoval tudi tank
Zasnova potapljaške obleke in naprave za hojo po vodi
Zasnova konstrukcije mostu

Nektare naprave se lahko preizkusi
Leonardo anatom
Leonardo kot kombinacija odličnega anatoma in risarja

Študija obraza Mona Lise
Avtoportret
Še en avtoportret v osmerokotni sobi zrcal


 Foto: Aleš Čerin