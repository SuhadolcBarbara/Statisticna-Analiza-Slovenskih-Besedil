San Gimignano, Volterra, 3. dan
Zbudila sem se kot ledena kocka. Tuš sem poskusila uporabit za ogrevanje kopalnice – a sem po tem porabila le še vodo in sem se morala potem stuširat z mrzlo. Ni se mi dalo it ven in lovit seksi toskanskih meglic.

San Gimignano

Turisti, gužva, risanje na trgu, zanimivi stolpi in to je to.

Toskana_12

Dve lepi stvari v SG:

1. Tam ob glavnem trgu je ena taka luknja v eni hiši. Tam so si domači čikoti postavili plastične stole in gledajo ter komentirajo nore turiste, ki drvijo mimo. Meni so bili tolk hecni in simpatični. Smo se smejali drug drugemu, večina jih v tisti luknji pod velbom sploh ni opazila. Jim je bilo verjetno kar všeč tako.


2. Risanje na trgu, ob dobrem esspresu, A ima espreso dva s na prvem ali na drugem? Ne da se mi guglat in pametovat, saj veš kaj hočem povedat. Če naročiš espreso, te imajo kelnarji rajši kot če naročiš kapučino.

3. Harfa na enem od trgov. Sicer nič kaj ne paše s to renesančno sceno, ampak zvok je bil pa lep.

Aja, to so že tri lepe stvari.

Toskana_10

Volterra

Iskanje vodnjaka, ob katerem so snemali vampirsko zono somraka. Seveda ga ni bilo, ker sem šele potem zvečer prebrala, da so vodnjak zgradili posebej za film. Najstnica je bila malo razočarana.

Toskana_17

Iskanje odprte gostine v osrčju Italije na ponedeljek? Mislim takšne, ki ni na glavni ulici turistično atraktivnih mest? Ja, misija nemogoče. Po tavanju naokoli sva končno našli en  hotel z restavracijo, kjer so nama naredili pico in caprese. Jedli sva visoko gori ob hotelskem bazenu, kjer so se pri približno 11 stopinjah sončile nizozemke v bikinkah. Lep razgled je bil. Ne na bikinibejbe ampak na pokrajino naokoli.

Po kočerji sva potem še na veliko poleževali ob domačem bazenu in brali – s čudovitim razgledom (spet), dokler naju ni zazeblo.

Toskana_1

Doma naju je razveselila šefica, da so vklopili gretje v stavbi, ker da je čisto premrzlo. Končno sva spali in se normalno tuširali zjutraj.

In potem sva šli domov. Dan odhoda je bil tudi moj rojstni dan, česar na recepciji niso spregledali in sem dobila lepo darilo: njihov domači Chianti.

Tuscany_8

Plusi: prekrasna pokrajina na poti.

Minusi: oštarije so ob ponedeljekih zaprte, v turističnih krajih pa nisva hoteli slabo jesti za predrag denar.

Kaj sem se naučila: oštarije so v Italiji ob ponedeljkih zaprte.

Tole se je cel mesec valjalo nekje v drobovju bloga, malo pozabljeno, že napisano, a sem v hitenju dnevov pred dopustom, pozabila objaviti. Zdaj, z lepim razgledom (ja spet) na hvarsko morje, v lušni borovi senčki, zelo pohvarjeno, sem šele imela čas tole dat tudi na plano. Chianti smo z druščino spili prvi dan v kampu, vanj smo namakali cantuccine in panforte.

In ja, hči je že vpisana v umetniško gimnazijo.

Cookieji, piškotki in druge zverine
Junij 4th, 2013
Luba dva bralca in ena bralka tega bloga, ki ste še ostali. Bi prosim odgovorili na eno vprašanje ali dve? Bom zelo vesela, ker me zanima. Samo prosim ne guglat, to ni znalski kviz. Ti samo odgovori kar ti pade na pamet.


vir slike

1. Ali veš kaj so cookieji oz. piškotki na spletnih straneh?
2. Redno brišeš cookieje in ali veš kako se izbrišejo? Zakaj jih brišeš, če jih?
3. Ko prideš na nekatere tuje in zdaj tudi že naše spletne strani, si morda že opazil/-a obvestilo o cookiejih? Si ga prebral/-a, potrdil/-a, si kliknil/-a na povezavo z razlago?
4. Si razumel/-a razlago?
5. Ali veš zakaj se uporabljajo cookieji na spletnih straneh?
6. Če boš želel/-a kupit nek izdelek v spletni trgovini in tega ne boš mogla, ker ne boš želel/-a sprejeti cookie “pravil” te strani, kaj meniš kaj se bo zgodilo?

Evo, nekaj vprašanj, bom vesela, če dodaš še kakšno svoje. Ker me res zanima koliko uporabniki sploh vemo o cookiejih, res.

Diggit, 2. konferenca na temo digitalnih komunikacij
Junij 3rd, 2013
Diggit je konferenca pregledovanja digitalnih trendov, primerov dobrih praks in spletnih novosti, ena redkih takih konferenc v Sloveniji. Samo še dan in pol, pa se znova srečamo v Cankarjevem domu, na 2. Diggitu.



Že lansko leto sem se udeležila prve in bila navdušena: tako nad kakovostjo predavateljev, programa in trudom organizatorjev. Zato so letošnja pričakovanja zopet visoka. Tovrstne konference so mi pomembne: poleg spremljanja novosti, trendov, so predavanja in okrogle mize lahko vedno dober vir idej, inspiracije in motivacije za delo naprej.

Kaj lahko torej letos pričakujemo na Diggitu? Kot navajajo na redno ažurirani spletni strani (ne, tukaj kovačeva kobila ni bosa): izbrana predavanja na temo digitalnih komunikacij, predstavitve najnovejših trendov s področja integracije digitalnih komunikacij v marketingu in prodaji, modele učinkovitih uporab digitalnih kanalov v oglaševanju, napotke o osnovah planiranja, zakupa in optimiziranja digitalnih medijskih proračunov, pogled v prihodnost medijev in družbenih omrežij ter seveda tudi pomembno poslovno mreženje z vsemi slovenskimi “sodelavci” na digitalnem področju.

Oglej si letošnji program. Bo naporno in natrpano, a naslovi predavanj in imena predavateljev obljubljajo dober dogodek, ki nam bo dal veliko novih znanj, idej in novih poznanstev.

Pohvalila bi tudi organizatorje (Marketing Magazin in TSmedia) za redno obveščanje po emailu, tako da smo s potekom in programom ves čas odlično seznanjeni. Poleg rednega programa se obeta tudi bogat vzporedni program, kar bo zopet malo otežilo odločitev kaj poslušati in kje sodelovati. Ponavadi si s sodelavcem predavanja razdeliva in potem podeliva izkušnje in pridobljene ideje, kar je tudi v redu.

Spremljaj konferenco Diggit na Twitterju, s hashtagom #diggitsi in na Facebooku, tukaj.

Se vidimo in drži pesti, da mi letos uspe prepisati zapiske (ki jih še vedno raje zapisujem analogno) za kakšno izčrpno poročilo tu na blogu.

Uffizi in Firence, 2. dan
Drugi dan toskanskih potepanj

Zbudila sem se pred peto. V gozdu zraven je skovikala sova. Nisem mogla zaspati in sem šla na foto sprehod po poljih in gričih s trto in oljkami naokoli.



Ko sem štartala, tam okoli 5.30, je še pršelo, okoli mene je bila megla in tema, oz. smo bili na našem hribu verjetno v oblaku. Potem pa so se tja do sedmih oblaki že precej razkadili in po dolini spodaj so se podile fotogenične meglice. Obožujem slike pokrajine z oblaki. Čeprav so kičasto razgledniške. Tokrat sem bila bolj v vinorodnem delu Toskane, tako da tistih lepih zaobljenih hribčkov z žitnimi polji ni bilo, ampak tudi tu je bilo zelo lepo.



Malo me je skrbelo kako bom parkirala v Firencah a sem šla po sistemu: piči miško kamor prideš prideš, bo že. Vem sicer, da imajo italijanska mesta neke čudne sisteme dovolilnic po conah, bolj kot greš proti centru mesta, ampak sem šla kar po občutku in ko sem prišla do prvega prometnega znaka za prepoved prometa (ma ja, vse je napisano v italijanščini, sem jo te dni fino malo obudila in povadila), sem pač obrnila.

Sva imeli pa srečo. Takoj ob zavoju nazaj, ob Florentinskem parku, cca 1,3 km zračne linije od Uffizija če je sploh še kaj verjeti garminki), je en ata nekaj hodil okoli enega avta, v ***wohooo*** modri coni, ki je ob nedeljah zastonj za obiskovalce. Počakala sem in čakala, da je pokadil, pa odložil pedertaško, pa potem še nekaj motovilil, mislim, ej, splača se počakati v centru Firenc za parking. In to v senci, ker sonce je že prav lepo toplo sijalo.

Potem sva šli kar po občutki dol proti reki Arno. Znašli sva se na velikem poševnem trgu, pred ogromno hišo. Ne vem katero, me ni zanimalo, mene je zanimala samo kava, ki je zadišala iz kafiča z imenom Galleria in sočen hrustljav panin s svežo bivoljo moccarelo. Kako božanski zajtrk je bil to.

Medtem, ko sva se greli na sončku, hči risala, sama pa sem ležerno srkala kapučino in mlatila že drugi panin s strašno dobro moccarelo, so mimo naju tekali maratonci. Očitno je bil nek tek z namenom, ker jih je veliko imelo brke, tudi ženske. So me kar malo zasrbeli podplati, da bi šla po milijon letih spet kaj tečt.

Potem sva jo mahnili po ulici in se endvatri znašli na najbolj slavnem firenškem mostu. Hecno, kje ljudje živijo, na mostu pa same zlatarne in na vsake dva metra ulični prodajalci kičeraja, sluzkotov, sončnih očal in kaorolexov. Brrr, naju je hitro odneslo naprej desno, ob obrežju blatno rumene reke Arno, do galerije.

No, samo sva bili pet ur prekmalu tam, ker karte so na ure določene. Pred galerijo se je vila že dolga vrsta, midve pa sva jo kar mahnili za reko turistov, do naslednjega trga, kjer so velikanske replike slavnih kipov. Čeprav so replike, so fascinantne. V gneči je hči k sreči opazila, da mi en model s kapuco globoko na oči skuša odpreti zadrgo na nahrbtniku. K sreči jo je odkuril, ker če ne bi dobil kakšno tja kjer moške najbolj boli. Seveda sem potem v tisti gneči v vsakem, ki je stal za menoj videla potencialnega žeparja in barabo. Nič fajn filing, no.

Z reko turistov sva se privalili do katedrale. Res je fascinantna, ogroooomna in tudi kupola je prelepa. Duomo, ja. Notri nisva šli, ker je bilo povsod taka gneča turistov, da sem dobila kar malo fobije, pa še zunaj je postalo fantastično sončno in toplo.

Na poti do železniške postaje sva naleteli na THE čeveljce za hčerkino valeto. No, niso čeveljci, to so štikli. Taki, z 11 cm peto najmanj. Ampak ej, obema so bili všeč, moja kreditna kartica je pod težo bremena zasopihano postokala v POS terminalu, ampak drugič je pa le šla čez.

V eni od uličic s krasnim razgledom na Duomo sva si privoščili kosilce. Pica je bila plastična, pakajpol. Ležerno sva posedali in risali kupolo in stolp ter hiše naokoli, Firence pa so hodile mimo naju.



Potem sva se odpravili k galeriji, dvignila sem karti in kljub temu, da sva imeli karti za “brez vrste”, se je bilo potrebno postaviti v vrsto za vstop za tiste brez vrste. No, saj je šla hitro.

In potem sva bili nekaj ur v galeriji. Uffizi galerija ima fantastične zaklade, njen problem pa je prevelika gneča. Horde in horde japonskih turistov so divjale skoznje, s slušalkami v ušesih, medtem ko je vodička spredaj vpila v mikrofon. Pri slikah se sploh niso ustavljali, samo drveli so mimo. No, midve sva si slike, ki so nama bile všeč, ogledali v miru. Sploh pri Botticcelijeve Veneri sem dolgo posedala (res je, noge so me že bolele, ampak slika je res čarobno lepa).

Iz galerije sem šla srečna. Videti v živo čudovite slike Baldovinettija, Lippija, Caravaggia, pa seveda Rembrandta, Rubensa, Goye in številne druge … je noro lepo. Enkrat bi rada šla tja, ko ne bi bilo žive duše in bi v miru vpijala vase umetnine.

Na vhu Uffizija sva si privoščili malico in zame kavico (prvič zanič kafe v celi Italiji, če ne štejem tiste iz avtomata na avtocesti). Tole sem posnela s telefonom na vrhu Uffizija:



Svetloba je bila fantastična, ker se je pripodila nevihta s črnimi oblaki, jaz pa brez fotoaparata, ker je pridno čakal v ruzaku v garderobi galerije. Da se ne sme slikat, sem resno vzela, k sreči pa sem imela telefon, da sem vsaj zunaj posnela to divjo svetlobo in pogled na kupolo. Na sliki je videti mickena, ampak ni, je velika in genialno umeščena v prostor.



V spodnjem delu galerije je bilo večina soban zaprtih zaradi prenove, tako da žal marsikatere slike nisva uspeli videti.

Nazaj grede sva spet malo posedeli na tapoševnem trgu in jo nato mahnili nazaj proti domu.

Dan sva zaključili z odlično večerjico na vrtu ene od trattorij v bližnji vasici, s prekrasnim razgledom na vinograde.



Hišni Chianti je bil sočno piten, a ker sem šofirala, sem ostala samo pri enem glažu, ma škoda. Tagliatelle z ragujem iz divjega prašiča so bile mmmm dobre, pa ravioli s pecorinom, tudi natakarji korektni.

Zvečer pa brrrrr v mrzlo ledeno sobo in še z eno majico več za spanje.

Se nadaljuje …

Toskana, ob letu osorej
Toskana. Dobro leto po tem, ko sem bila prvič, sem se letos vrnila.

V pomladno, prelepo, zeleno Toskano. Tokrat skupaj z najstniško hčerko.

V bistvu je to potovanje darilo zanjo in zame. Prvič zato, ker je naredila sprejemne izpite za umetniško gimnazijo (drži pesti, da bo tudi sprejeta, vsak dan težko pričakujemo pošto), drugič zato, ker je bil čas za eno tako mama-hči popotovanje, tretjič zato, da jo peljem v Uffizi, no Uffizi je tudi četrti razlog zato, ker sem si ga podarila tudi sebi. Ma ja, celo potovanje sem podarila nama obema, da sva skupaj.

In tako sva zdaj tu, potepava se po Toskani.


Prvi dan, sobota

Pot in bivanje sem skrbno načrtovala, tako, da sva nastanjeni vsem načrtovanim ciljem blizu in da sva še vedno v “talepem” delu pokrajine. Pa tudi tako, da ne bo prenaporna, saj ogledovanja turističnih znamenitosti itak ne maram. Tako da sem dejansko imela edino točko v/na itinerarju Uffizi galerijo (online nakup kart zanjo je tudi cela svoja štorija, ma vse se je srečno končalo).

Štartali sva v soboto zjutraj. V nagravžnem dežju sem vozila med tovornjaki po avtocesti. Vožnja je šla lepo tekoče. Le kakšnih 100 km pred Firencami naju je packa garminka lažno zapeljala dol z avtoceste. Saj, če ne bi tako zelo lilo, bi se bilo čisto v redu voziti po teh gričkih, a ker je deževalo in je bilo za povrh še megleno, na vrhu prelaza pred Firencami pa je skoraj snežilo (a veš, tiste zmazane packe kaplje, ki so že skoraj sneg?), ja, zunaj je bilo samo 3 stopinje (halooooo konec maja, v Toskani???), ni bilo tako fajn, pa še kakšno uro več nama je vzela pot. Potem sem garminko ignorirala in pred Firencami zapeljala kar sama, upoštevajoč kažipote ob cesti, nazaj na AC.

Pozno popoldan sva le prispeli na cilj in se v totalnem nalivu (Noe, na pomoč!), nastali tukaj (juhu, na vrhu hriba) in šli v raziskovanje kje bi lahko kaj naokoli kaj dobrega povečerjali.

Iz tega je potem nastal cel road trip do poznega večera, saj so bile skoraj vse oštarije na seznamu, katerega so nama dali v vili, zaprte. Na večini je pisalo “izjemoma samo danes”, pojma nimam zakaj, ker kakšnega praznika v soboto ni bilo. Mogoče je bil kakšen lokalni pogreb ali nogometna tekma, ma kdo bi vedel. Po kakšni uri in pol vozakanja po vseh možnih hribih  naokoli sva potem zavili v prvo oštarijo ob poti, ki sva jo videli in naročili večerjo.

No, potem je bilo hitro jasno, zakaj ta oštarija ni bila na seznamu priporočenih. Natakarici sta bili oholi in zoprni, ignorantski (mogoče zato, ker sva naročili samo primo in ker sem namesto vina naročila čaj), da se to sploh ne da povedati. Naja mi ni verjela, ko sem ji pripovedovala kako da so ljudje tu odprti in nasmejani, po tem kar je videla tu. Oštarija je sicer izgledala nobl, ampak tako zelo nobl pa tudi ne. Tudi hrana ni bila ne vem kaj, cene pa ohoho. So pa imeli krasno kredenco. Nisem slikala, ker sem se bala natakaric, ki sta jezno tleskali z jezikom, ko sem ven potegnila fotoaparat.

Vrnili sva se nazaj v vilo in že “umirali” od mrazu. Zunaj je bilo namreč samo 5 stopinj. Stavba, v kateri bivava, je iz tistih debelih, starih, kamnitih zidov, soba je ogromna, kopalnica tudi, stropi visoki. Tako lepo, starinsko. A tudi zatohlo, vlažno in mrrrrrzlo. Bah, ne maram, ko me zebe. Glede na vremensko napoved sem sicer vzela s seboj dodatna oblačila, a ko greš spat v treh majicah, oblečeš še debele nogavice in se pokriješ z dvema odejama in še posteljnim pregrinjalom, je to totalno brrrr. Landlordinja nama je prijazno dostavila en mali oljnati radiatorčič, ampak je bolj puhal pičkin dim, kot segrel to ogromno mrzlo sobo. Pfuuu! Ob misli, kako bo zjutraj mrzlo še v kopalnici, me je kar zvilo, pa neznansko sem si želela vročega tuša.

Ni mi pokvarilo najinega potovanja, vremenska napoved za naslednje dni je bila bolj obetavna in pred nama je še polno dogodivščin.

Slik prvega dneva ni, je večinoma samo deževalo.

Plusi: prijazni gostitelji, lepa pokrajina, niti enkrat se nisva skregali s hčerko, veliko sva se pogovarjali.

Minusi: sobe, četudi čiste in lepe, starinske, nekako nimajo “duše”, vila je namenjena samo bivanju gostov. Ima sicer čudovito kuhinjo, a je gostom vstop prepovedan. Ni možno naročit zajtrka, kar te že zjutraj obsodi na to, da iščeš lokalne oštarije, preden spiješ prvo kavo.

Kaj sem se naučila: naslednjič iščem nastanitev BB (bed & breakfast in tako, kjer gostitelji tudi živijo, pa da so domačini, ker po perfektni angleščini sodeč je sicer korektna in ravno prav vljudno prijazna gospa nizozemka). Mi manjka tisto žlubodranje in sončna energija, ki sem jo doživela lani. Še ena pomembna šola: ne zaupaj garminki! In še ena: ko delaš itinerar, najdi tudi dobre gostilne za jest.

Se nadaljuje …

Renault Scenic ali zlata jama?
Priznam, tole pišem v afektu.

Včeraj zvečer sem pripeljala avto na redni servis. S serviserjem sva se v skoraj šestih letih že kar dobro spoznala, delo je bilo vedno opravljeno korektno, vse v redu, cene pa … ah cene. Dokler je bil avtomobil v podaljšani garanciji, sem ga seveda odgovorno vozila na uradni servis.

Renault Scenic je odličen avto. Mojo, poimenovala sem ga/jo, Veroniko (ja, moji avti imajo imena, taka pač sem), imam zelo rada. Lepo skrbim zanjo, redno servisiram, je ne perem in pucam preveč in jo včasih potrepljam po blatniku in se ji ljepotici zahvalim za to, da me varno in zanesljivo vozi.



Vir slike.

Naslednji teden bo 6 let kar jo že vozim, pet let nikoli nobenih problemov. No, razen – enkrat je bil avto zunaj, ko je bila temperatura globoko pod ničlo, pa se je radiu zmešalo. So mi ga zamenjali z vsem nekim ozadjem vred (menda znana napak in še sreča, da sem imela podlajšano garancijo).

Renaulte imam rada. Moja prva je bila rdeča Katrca prjatlca, potem je bil Twingo, potem Scenic. In to je tudi vse. Vedno Renault, mislim – cel lajf že vozim samo renoje. Samo pri naslednjem bom pa ornk razmislila.


No, zdaj se je pa začelo. Tisto, kar ni v redu. Žal. Avto je bil ravno dobro iz garancije, ko se pokvaril zaklep ključavnice zadaj na prtljažniku. Ker se ta ni zaklenil, niso delali vsi zaklepi in mi je med vožno senzor težil, da so vrata odprta. Jah, ta elektronika v avtomobilih, nekaj ne dela, potem ne dela vse. Seveda sem avto zapeljala na servis in debelo pogledala ob ceni menjave in dela: okoli 130 evrov je bilo. Za eno malo ključavnico. Požrla sem, plačala in šla slabe volje domov.

Ok, razumem, delo, znanje, deli, vse to stane. Ampak vseeno se mi je zdelo veliko.

Te dni me čaka podaljšanje registracije avtomobila, plačilo zavarovanja in tehnični pregled. Bo šel spet skoraj jurček za vse to. Avto sem včeraj zvečer dostavila na redni servis. Potem pa me je danes zjutraj klical serviser (sicer zelo prijazen in korekten gospod). Začel je naštevati kaj vse je treba zamenjati. Bolj ko je našteval, bolj zelena sem postajala. Redni servis, nekaj pri volanu in optika, menjava jermena … 1k evrov. 1000 evrov!!! Pa sej ne vozim ogromnega zlatega terenca ampak 6-let starega Renaulta.

Kolikor koli že to stane, tega denarja pri trenutnem stanju na TRR nimam, čaka pa me danes še registracija in zavarovanje ter tehnični. Naj zdaj vzamem kredit, da plačam servis, ki stane petino vrednosti avtomobila? Totalna neumnost.

Že lep čas vemo, da je avto postal totalni luksuz. Njegova cena, vzdrževanje, da o ceni bencina sploh ne govorimo. Prepričana sem, da so cene delov in vrednotenje dela pretirane.

In potem pridemo tja, kamor gre vsak Slovenec, ko je njegov avto ven iz garancije: k ta prvemu Marjanu, ki šraufa popoldan malo v svoji delavnici in zna vse porihtat. Ki ti opravi enako za pol nižjo ceno, z originalnimi deli (če mu je verjeti na besedo in embalažo škatle).

Sem šla malo računat, da se znebim avta, ker je previsok strošek. Pa nekako ne gre. Vsak dan se vozim v Ljubljano in nazaj. Z vlakom bi za enako pot potrebovala skoraj 2 uri, potem pa vsaj še pol ure z mestnim avtobusom v Šiško. Pa pol urce za pot do postaje in nazaj v Kamniku. Sprehod ne bi škodil, časovno pa je zadeva popolnoma nesprejemljiva. Če bi živela v Ljubljani, bi bila odločitev lažja, saj je mestni promet v redu, pa še s kolesom bi se lahko vozila v službo ali šla peš. Tako pa … Ja no, ne živim v Ljubljani, živim na provinci, imam pa vrt.

Potem pa je potrebno popoldan še razvažat še otroke na dejavnosti, glasbene … Kakorkoli obračam, brez tega avta v družini enostavno ne gre. Če sem odkrita – ali pa tega še nisem pripravljena sprejeti.

In nenazadnje še, priznam, ta filing svobode, ki mi ga avto (hm, lažno?) daje. Da se enostavno odpeljem kamor je treba ali kamor želim, če me piči it fotkat 1. januarja do Cerkniškega jezera, pač lahko grem, enostavno. Pa da imam v njem svojo musko (zelo na glas, kot navijajo šoferji primestnih avtobusov govejo musko na ves glas in bi že samo zaradi tega imela raje svoj avto), naštiman sedež in ogledalo, kot meni paše, da točno vem kje so žmigovci in kje brisalci, ker v moževem avtu to vedno zamešam.

In kaj naj zdaj?

Napišem na Facebook FAKFAKFAK, nekaj pizdakamin kokodakam tule in grem potem na servis, plačam in potem astmatični deci odpovem morje. Potem postanem še bolj slabe volje, ko berem o dvigu davkov, pa stroški so šli ohohoho gor. Pred petimi leti sem dala pri frizerju za striženje 40 evrov, zdaj dam 55, kaj pa to? Ni čudno, da grem k frizerju samo 1x do 2x na leto. Kot avto na servis.

Prošnja – festival Vsi v en glas
Maj 9th, 2013
Danes je 9. maj, dan zmage nad fašizmom.

In danes žalostno gledam tabelo možnih sponzorjev, ki smo jo naredile že pred tedni za festival, ki ga ŽPZ Kombinat organizira v začetku junija.

Večina podjetij na prijazno prošnjo ni niti odgovorila. Tista, ki so, so odgovorila negativno. Časi so taki, da se daje družinam v stiski, kar je edino pravilno. Časi so taki, da niso naklonjeni ljudem, kaj šele kulturi. Kaj šele pevskim zborom. Kaj šele festivalom.

A poskusim vseeno lahko. Zato, ker – ko stojim na odru in pojemo skupaj s publiko, v malih dvoranah, v velikih dvoranah, na ulicah, na protestih, vem, da to v teh časih rabimo. Rabimo pesem, s katero dvignemo glavo in gremo čez ponižanja, zviševanja davkov, krčenje socialnih in osnovnih pravic, da dvignemo glavo in gremo ponosno naprej.

Zbori, ki so povabljeni na festival, so podobno kot ŽPZ Kombinat samoorganizirani zbori. Smo zbori brez finančnih sredstev, menedžerjev, producentov, … ni važno, važno je to, da kamor koli pridemo, smo toplo sprejeti, dajemo ljudem sporočilo in upanje, jih nasmejimo, zbudimo spomine in čustva.

Zakaj to pišem. Ker sem razočarana nad tabelco, ki je prazna. Ker se ne dam in ker menim, da je vredno poskusiti, če tu na blogu objavim prošnjo in upam, da če vas tole prebere veliko, če kdo koga pozna, če vsak da, kolikor zmore – en evro, dva, sendvič, … bomo mogoče vseeno lahko pokrile za bivanje gostov v najcenejših ljubljanskih hostlih, da jim plačamo avtobus do Ljubljane, jim damo vsaj kakšen sendvič in pokrijemo stroške tehnične pomoči. Karte na festivalskih dogodkih bodo zastonj, nastopi bodo potekali po celi Ljubljani, med ljudmi, organizirane so okrogle mize, snemal se bo dokumentarni film. Vse naše delo in nastopi so prostovoljni, neplačani, entuziastični in srčni.

Čas je za akcijo

Če si v podjetju, ki bi namenilo nekaj sredstev ali drugačno vrsto pomoči (hrana, pijača, pokritje stroškov prevozov), se mi prosim javi na email hirkaniAFNAgmailPIKAcom ali vsivenglasAFNAgmailPIKAcom in ti bom z velikim veseljem poslala uraden predlog za sponzorsko sodelovanje.

Če si pozameznica/posameznik in bi rad prispeval, je spodaj številka računa, prosim dodaj pripis “za festival”.

Zavod Novi Kombinat
Kolodvorska 6
1000 Ljubljana
DŠ: 64351530
TRR: SI56 0201 5025 7808 261

Pomagaš lahko tudi tako, da to prošnjo poveš naprej, pošlješ maile svojim prijateljem, znancem direktorjem :-), širiš na Twitterju (hash taga #vsivenglas #zpzkombinat in @kombinatke), Facebooku, napišeš kartico svoji babici, …

Prosim in hvala.

Robidišče
Maj 5th, 2013
Prvomajske praznike smo preživeli na Robidišču. Najbolj zahodni slovenski vasi.

V bistvu nočem, da zdaj vsi drvite gor, saj Robidišče mi je najbolj všeč zato, ker je gor mir. In ker so v njem doma nasmejani ljudje, ki cenijo kulturno in stavbno dediščino, so spoštljivi do arhitekture in pokrajine. Naj tako tudi ostane.



Mularijo sem, preventivno, seznanila z nekajdnevnim bivanjem na Robidišču že nekaj dni prej. Najhujša stvar, ki jo lahko narediš najstnikom je ta, da jih pelješ nekam, kjer ni internetov in signala za mobilne telefone. No, saj so, samo gesla jim nismo dali. Najstniki so bili zgroženi tudi ob dejstvu, da bodo morali dneve preživljati v naravi, brez računalnikov in brez playstationov. Ma, sem imela filing, kakor da jih ženemo na kazensko ekspedicijo, đizs.

Saj potem, ko smo bili gor, jim je bilo pa čisto všeč. No, na prvi pohod na italijansko stran taveliki niso hoteli in so raje poležavali v travi pred kamnito hiško. Ter sunili Domaćico. Potem pa so se kar odtajali in začeli uživati. Sploh tamaladva sta bila navdušena nad jagenčki in kozicami, ko nas je gospodar povabil na obisk v hlev.



Ogledali smo si, kako pripravljajo sir in ga seveda tudi poskusili. Vsi smo bili navdušeni nad kulinaričnim raziskovanjem skupaj z A. Hej, jedli smo celo koprivno juho.



Jutra so bila mojamoja in tudi tokrat sem se s fotoaparatom potepala naokoli. Prvo jutro me je sicer zafrknil dež, ampak sem potem vse nadomestila. Vasica je izredno zanimiva, vsaka hiša, ma vsak kamen, ima svojo zgodbo. V potresu leta 76 je bila vas porušena in v njej je ostalo le še nekaj hiš in malo prebivalcev. Nekaj posnetkov vasi sem naredila tudi na lomo film, a bo treba nanje še počakati, da bodo razviti.



Naslednje jutro sem šla na senožeti, kjer so poleti senene kopice. Stala sem tam in uživala v razgledu. V desetih minutah so se črni deževni oblaki podili proti Kaninu, se razpršili in posijalo je sonce. Nebo je zažarelo v prekrasni modrini.



Spomladanska nežna zelena je v umitem jutru dobesedno žarela in sem kar stala tam in gledala vse skupaj. Ter skoraj pozabila slikat. Stala sem tam v travi, poslušala ščebetanje lastovk in gledala meglice, ki so se podile preko dolin.



Dneve smo preživljali tudi v kulinaričnem raziskovanju. Naučila sem se pripraviti friko (pečen sir z zelišči in čebulo) in navdušeno spremljala nastajanje prave polente. Take, ki jo je gospod Dante dolgooo in počasi kuhal nad ognjem na starem šporhetu sredi kuhinje, jo potem zvrnil na desko in razrezal z nitko. Čeprav ne maram preveč polente, je bila ta neverjetno okusna. Taprava.



Da o gorah sveže solate direkt z vrta ne govorim, pa o Aninih dišečih buhteljnih in pletenkah, pri katerih so ji zavzeto pomagale male otroške ročice. Mmmmm.



Kamnita hiška, v kateri smo bivali, je prelepa. In njeni skrbniki topli in gostoljubni. Več si lahko prebereš tukaj. Prostor je prijeten, čist in je imel, kar mi je bilo najbolj všeč, peč na drva. Sem bila prav vesela enega deževnega dne, da smo zakurili. Po dolgem času mi je uspelo celo prebrati knjigo.

Obiskali smo tudi ljubek Čedad in šli po semolino in parmigano v Udine. Pa zaljubila sem se v kredenco. Khkm. Tako, tapravo iz petdesetih let. Čeprav bo moja nova kuhinja modernih linij, bo v jedilnici stala ena taka obnovljena, lepa kredenca, že brskam po spletnih oglasih. Točno vem kakšna bo.

S., najlepša hvala za prijazno vabilo. Zelo lepo smo se imeli, se umirili, pa ene pet kil več imam. Sem uživala prav v vsem.

Prvič smo bili na Robidišču lani avgusta, zapis je tukaj. Mislim, da se bomo še pogosto vrnili. Upam, da čim prej.