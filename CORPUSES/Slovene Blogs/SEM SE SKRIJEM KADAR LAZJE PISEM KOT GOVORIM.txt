Vprašaji


To kar sledi, je niz psihološko retoričnih vprašanj, ki mi zadnje dneve brenčijo med obema ušesoma in kar je nastalo enega res pregretega dopoldneva, ko sem celila svojo nogo. Ni mi dovoljeno teči, lahko pa (že) že hodim, barvam polkna in izkopavam krompir. Mimogrede, letošna bera krompirja je čista naravna katastrofa. Prva etapa je pokazala, da očitno kopljemo ven čisto istega, ki smo ga spomladi posadili in niti pod razno ne drži, da ima neumen kmet debel krompir. Letos ima debel krompir samo pameten kmet, ki ga je zalival. Tolaži me vsaj upanje, da je (upam), vsaj okus vreden trajne deformacije vseh pretežno presedečih mišic, ki niso navajene več urne čepeče poze.




Zakaj je ljudi lahko prebrati, a jih je tako težko pogruntati, kaj dejansko se skriva za njihovimi namerami? 








Zakaj pri nekaterih ljudeh imaš vedno tisti občutek, da nekaj rabijo od tebe, ti pa nikoli ne povedo kaj?








Zakaj nekateri ljudje nikoli ne spremenijo tistega, kar jim teži dušo, pa bi lahko?








Človek je v bistvu najbolj trdoživ človeški zajedalec. Ko ga imaš enkrat pod kožo, kako ga dobiš nazaj ven? 








Zakaj se je včasih komu tako težko pustiti udomačiti?





Ali je prav, da ljudi prebiraš in menjaš, ko ti postanejo pretesni ali pa si jih sit?








Kdaj je prav, da nad nekom obupaš in ga pošlješ v tri krasne?








Zakaj nekateri ljudje hočejo obdržati neko navezo s tabo, pa v bistvu nič o sebi ne želijo investirati v ta "stik"? A imaš lahko krog ljudi s katerimi se redno, vsakodnevno pogovarjaš samo o vremenu in gospodarski situaciji?








Zakaj nekateri tako lahko najdejo izgovor, zakaj nečesa ne morejo narediti in je iskanje izgovora približno tako naporno, kot če bi rekel npr "Bom"?







Zakaj se je tako lahko pogovarjati o tem, kar počnejo drugi narobe in tako težko o tem, kaj boš sam naredil, da bodo stvari boljše? A je prav, da poskušaš popravljati ljudi?








Reddit
Avtor: drsalka Objavljeno: 22:04 | Kategorija: 
Stalna povezava | Obvesti prijatelja o sporočilu | Komentarji: (6) | Mi kaj poveš?
8. 08. 2013
Utrinki Nekega Poletja



To, kar sledi, so utrinki zbrani po principu malo mešano za žaru, z veliko avjarja in spečene zelenjave na + 36°C. Uradno oznanjam, da sem si končno segrela noge in vem, da se mi bo za Božič tožilo po prekrasno preklensko pregretem zraku in upam samo, da ne bo ta peklenski pridevnik ostal z mano. 

To je bila zadnja polna luna, preden nas začelo zapekati na hrusljavo.



Poštar mi je dostavil steklenico Radgonske zlate in pričakovanje tople jeseni, ko bo prišla na vrsto Operacija Kempinski. Hvala Priloga Nika :)





"The dogodek" na vasi, kjer velja opozorilo! Ne, to na spodnjih fotografijah ni muha, ki napada Kojco. To je tista Kojca, ki je tudi France Bevk ni mogel pozabiti in je o njej pisal v svojih mnogoterih knjigah, ki (še) morijo novodobne osnovnošolce, ker Kozokrepelat (žal še) ni Facebook aplikacija, ki jo lahko všečkaš.



Skratka, to bi v svoji horizontalni legi, lahko bila čudovita Kojca, ki bi bila prekrasna razgledna točka, če bi nanjo bilo speljano dvigalo. Žal je njen vertikalni profil dokaj zafrknjen in dospeti na vrh pomeni oglodati si kolena do kosti. Ker se ob tem početju krepko spotiš, si na vrhu topla domača človeška juhica, le Knorr kocko moraš imeti s sabo v nahrbtniku. Še krožijo govorice o skupini goriških penzionistov, ki jim je skoraj to bil zadnji sprehod in so po povratku skoraj pretepli vodnika, kjer jim je obljubljal "prijeten sprehod".



Že dolga leta tli podkojška želja, da bi Kojca dobila vsaj spodoben bivak, če že ne kar planinske koče in letos je usoda hotela, da se zgodi drastičen premik. Nekdo, ki pozna nekoga, ki je čisto slučajno poročen z ženo, ki je bila nekoč doma iz sosednje vasi in je po naključju tudi leteči polkovnik SV, ki vozi vojaški helikopter in ta naš drugi nekdo, sta rekla dve besedi in če se hoče, se vse da in se je nabralo gradbeni material in je poletel na Kojco.



To je bil dobesedno D dan za vse pripadnike moškega spola na našem koncu. Če še nisi bil na dopustu, si si na dan D obvezno moral vzeti dopust, ker zamuditi priložnost videti pristajanje in vzletanje vojaškega helikopterja čisto od blizu ... Baje po moško, neprecenljivo. 
Jaz žal tega ne znam čisto razumeti, sklepam pa, da je občutek zelo podoben temu, ko npr zagledaš napis razprodaja in da na blagajni dela Brad Pitt in si tam prva v vrsti. Ko je Prestolonaslednik poročal kako je bilo, je bilo tako, da ko je bila zadnja vožnja in sta pilota izvedla turistično panoramski prelet naših vasi in sta ponudila prevoz tam zbranim helikopterskim občudovalcem, bi rabila vsaj leteči avtobus, da bi lahko naložila vse kandidate ...




Potem je bil tu še en dan v Gradežu ...  



Mislim, da je to zdaj najmanjš mesto, kjer se mi je uspelo izgubiti. V lovu na najlepšo ulico, ki je po možnosti brez napisov v nemškem jeziku, se očitno lahko dramatično zaplezam in potem me zagrabi panika, ker utegnem zamuditi ladjo. Mimogrede, nič kaj drastično različnega od rdeče niti v zgodbi mojega življenja, a upanje še vedno živi. Nekoč se bodo stvari drastično spremenile na drugače. Ker se jaz žal ne znam več, se morajo spremeniti stvari.



Ni ga čez ljudi, ki znajo dajati komplimente. Baje bi lahko bila odbojna boja, ki ločuje plavalni del od preostalega morja, me je res lahko najti med temnorjavimi zapečenimi Italjani in lahko služim kot usmerjevalnik, da tankerji najdejo pot v Tržaško pristanišče. Bom resno razmisliila, ko bom iskala ideje za spremembe svoje poklicne poti.



Na Gradež imam prekrasne spomine in tudi žgejo me ne več.



Žal ni čisto nič dišalo po morju. Sklepam, da je to potrebno doplačati in v ponudbi samo v hotelih, ki imajo 4 zvezdice.



Kako lahko npr lahko preživi tu en ubogi človek, ki je vlekel svoje čoln vsaj čez tri države in ga ima zdaj parkiranega tu in potem vsak dopoldan nanj, pa s čolnom nekam ven, na neko umirjeno plažo in potem nazaj in potem vsak dan eno in isto, cele dolge tedne in vročina in nič sence in topel pir. Kje tu noter pride la dolce vita? Kar sem pri sebi ugotovila je to, da imam resne težave z biti pri miru in če sem prisiljena simulirati čevapč, ki se trudi postati enakomerno zapečen na vseh straneh, postanem okolici nevarna in lahko človeka dotolčem z zgolj samo najedanjem.




Potem je bil tu Milano in ekspedicija v kateri smo jaz, Prestolonaslednik in njegova punca šli na koncert Robbija Willamsa in sva celo dolgo pot dol poslušali njegove strahove, kako koncert ne bo dosegel njegovih visokih umetnških standardov in bodo njegove glasbene burbončice ostale lačne, ker če posnameš videospot Nini Pušlar (presneto, se mi je skoraj zatipkalo, da bi postala Tanja Žagar, kar bi me pripeljalo do več urnega trpinčenja z raznoraznimi globokimi poeti, ki nikoli ne zmorejo pevske kariere potegniti preko svojega refrena) in imaš to čast, da na Poletju v Cerknem hodiš naokoli z majico na kateri ti piše "Nina Pušlar crew". Ja, čisto razumem.



Na stehi Milana je bilo krasno, le zelo vroče in drago, ker moraš plačati 7 Eur, da lahko peš prehodiš 250 stopnic, kar je mimogrede skoraj dokrajčilo skupino Korejk pred nama. Seveda podalpska plezalna odprava je bila 100% ženskega spola, ker je Prestolonaslednik na strehi že bil in za 7 Eur se mu ni zdela tako lepa, da bi šel vzpon ponavljat, dokler ne bodo zgradili nove.



Čista zmaga sta bili dve Rusinji, ki sta se polni vrečk iz bližnjih butikov, slikali pri vsakem oltarju in ena je imela roza čevlje z vsaj 15 cm petami na platformi. Če je splezala tudi na streho, bo zihr šla direkt v nebesa.



Najboljši je bil Pradin butik in njihova izložba, ki je napovedovala jesensko zimsko kolekcijo. Obleka 1.600 €, čevlji 650 € ... in potem nekaj, kar smo identificirali kot krzneni narokavniki za pičlih 5.000 €. 
Me zanima kam v tista oblačila vtkejo smisel življenja, ker za tako ceno, bi ga že res lahko dobil za zraven. In kaj počne v življenju človek, ki bi kupil crknjeno kuno za 5.000 €? Ugotovila sem, da jaz živim zelo dobro, ker crknjeno kuno lahko dobim kadarkoli in to zastonj. Tudi kačja koža nam kar sama od sebe leži okoli bajte. Če kdo rabi, trenutno imamo v akciji kvalitetno kožo cca 2m goža. Je krasna in se čudovito leskega na soncu.



Poseben fenomen - Milanski metroseksualci in če je to trend, kamor gre svetovna populacija, o ježešmarička. Ne, če si moški in imaš cca 100 kg, res ne moreš obleči 3/4 hlač na skoraj volančke in imeti frizuro alla pojoča travica in v tem primeru je še vedno bolje, da izgledaš kot, da si rastlinca, dramatično globok pogled, ki pravi, da se ti svet vsak dan ponovno sesuje, nosiš srajčni rob, gledajoč iz hlač ven in imaš pri 35°C oblečen še pulover, ker je to edina toplina, ki jo čutiš v življenju in se rokuješ nežno, kot sluzavci ... 



Nauk Milanske zgodbe, če imaš denar za v Prado, ti zmanjka za sendvič in McDonalds je v bistvu rešitev za svetovni problem (turistične) lakote. 



Veliki finale - Stadion San Siro, Robbie Willams v živo. Tip je boljši kot, ko je bil še mlad. P.S. ta komad si zdaj vrtim znova in znova in dokler se mi ne bo pregraužal.

<>

Bilo je res vredno občutka, da si sardela v kozervi z ostalimi cca 70.000 Italjani, mariniran v vonju po potu. Tudi Prestolonaslednikove burbončice so bile več kot zadovoljne s celotnim potekom in izvedbo koncerta. 
Drugih fotk iz žal koncerta ni, ker se moj telefon vzdrži dotikanja s prsti, ki so prej dali skozi vse ročaje, ki  skupaj držijo javne kemične wcje, brez možnosti po opravilu oprati si roke. Nama je pa s Prestolonaslednkom uspelo, da sva se po principu počasne kmečke pameti, postavila na napačno stran in čisto spregledala 250m dolgo človeško vrsto, ki je potrpežljvo čakala na svoj nebeški trenutek olajšanja, na drugi strani wcjske kompozicije. Včasih je dobro, če človek slabo vidi, kar ima pred nosom. Zanimivo tudi to, da nihče ni vsaj kričal na naju in zna se biti, da je težka gospodarska situacija Italijane pripeljala do tega, da izgubljajo svoj "tocco magico".

<>

In končno sem naredila nakaj, kar si že zadnji dve leti pravim, da enkrat bom, ko bom kje v bližini Jesenic. Končno sem šla pocukat Marjano za rokav in to sem naredila po vseh pravilih bontona. 
Nekega vročega dne sem bila v bližini in garmin mi je povedal, kje je njen blok, nenajavljena, nenapovedana in šele, ko sem šla po stopncah gor, me je zaskrbelo, da mrbit bi bilo fajn, če bi ... A je bilo prepozno. Tolažila sem se, da sem se že na vhodu itak zlagala, da sem neke vrste dostavnik pošiljke in lahko še vedno rečem, da se opravičujem, ker sem pozvonila na napačen zvonec. In evo, da se je spet potrdilo, da ko nekaj daš, vedno še več dobiš nazaj in Marjana, hvala tvoje besede in za pravljice. Evo jih, so že v Severni Kaliforjniji :)


In na koncu je vedno tako, da se morajo stvari končati takrat, ko so najlepše in ko misliš, da imaš stvari po kontrolo. Če že nimam za v Prado, sem za spomin na dopust dobila vsaj Kineziološke trakove, ki spravljajo k pameti moje leve mišice in doma se delajo norca iz mene, da izgledam kot "Rdeča strela". Upam, da se bodo pozitivni učinki s časom pokazali tudi v drugih sferah moje biti in če jih zaznam, si takoj polepim še glavo. Rdeča strela je vse skupaj začela z enim čisto navadnim spodrsom v kopalnici, kjer jo je malo zapeklo. Nadaljevalo se je na stopnicah lokalne trgovine s sadjem in zelenjavo, ko je malo nerodno zagrabila skoraj 20 kg lubenico, ki je proglašena za uradno najtežja lubenica ever in veliki finale je bil pritečen. Ko sem ugotovila, da upanja za čudežno ozdravitev čez noč ni, sem bila res tečna. 







Reddit
Avtor: drsalka Objavljeno: 15:57 | Kategorija: 
Stalna povezava | Obvesti prijatelja o sporočilu | Komentarji: (4) | Mi kaj poveš?
31. 07. 2013
Trenutek




Mislim, da mi je po nizu spodletelih priložnosti, uspelo ujeti trenutek. 





Mislim, da sva istih misli: "Hvala, ker me pustite pri miru."





Reddit
Avtor: drsalka Objavljeno: 06:50 | Kategorija: 
Stalna povezava | Obvesti prijatelja o sporočilu | Komentarji: (6) | Mi kaj poveš?
29. 07. 2013
Izklop



Če bom kdaj zadela na lotu in ne bom vedela kam z denarjem, si bom kupila tisto podirajočo, nekdaj ribogojnico, ki se seseda sama vase v hosti na desni strani Bohinjskega jezera, ker včerajšnje peš romanje do popolne skale, ki jo imam ogledano že dve leti in so se moja pričakovanja, da so moje kosti zasnovane ravno pravšnje, za ležanje na njej, potrdila.

Bilo je vredno vsakega kosa pregrešno drage pločevine (dokaz, da kriza je, ker ljudje nimajo za kokošja  jajca, da bi si jih ocvrli na strehi njihovega Audija, BMW-ja … in je samo še za pivo), ki se jim je bilo treba peš izogniti in se je cmarila vse okoli jezera, ker tako daleč naokoli peš, jih ni zmoglo prav veliko, ki seveda ne bi bil naturisti in bilo je vredno tistega krvavečega žulja, ki ga je japonka pustila na mojem desnem stopalu. Zanimivo, da v tistih mini zalivčkih, nihče ni ravno silil svoje brisače zraven Adamov in Ev, ki so že bili precej v letih in da, tatuji po 70 res šele pridejo res do izraza in smo vsi raje šli naprej iskat svoj gral popolnega, neobljudenega zalivčka, ki bi bil po možnosti še v senci.

Skratka, ko se mi je tista popolna skala prikazala na horizontu in sem ugotovila, da samo še mene čaka in sem se vrgla vodo, je bilo kot, da sem vstala od mrtvih.

In tam malo naprej v vodi, je še ena malo manj popolna skala, na kateri si porežeš koleno, ko se ves sluzast od kreme za sončenje poskušaš spraviti nanjo, a ko si končno gor, sledi nirvana, vidiš samo še zeleno in hladna voda, kamor namakaš od 38°C pregrete podplate in toplo sonce, ki te greje v hrbet in potem zameditiraš nekam v tri krasne in pošlješ možgane lovit zlate ribice, ki jih vidiš kako vsake toliko, kako v tropu priplavajo mimo. Odlično. Reset možganskih funkcij in ponoven zagon.

Bo na repete takoj naslednji teden, ko sledi naslednji vročinskih val in danes nosim na hrbtu krasen zemljevid Južne in Severne Amerike, ker je sonce malo preveč poljubilo moj hrbet, kjer krema za sončenje ni preživela vode in na ožganine free coni, me je nocoj gratis popikalo osem mesarskih vampirskih obarjev, ki so se me namenili požreti za večerjo. Dokaz, da sem pod kožo topla? Ma tudi, če ne bi.

Potem sem bila danes po dolgem času spet samo še en turist v Ljubljani, med čakanjem, da gospod oče odpravijo svojo transfuzijo v kliničnem.

Turistična destilacija klinični dosežena dokaj sorazmeroma kmalu, cena parkiranja v ohlajeni parkirni hiši – neprecenljivo in potem sem šla po poti angleških turistov poslušat, kako razkopavajo Čopovo in vohat kako se katran čmajzi na soncu. Potem sem šla preverjat stanje razprodaj in od vseh elastičnih prosojnih bluzic in tigrastih pajkic, me je res navdušila črna motoristična jakna iz umetnega usnja, a me nekako ni imelo, da bi jo nazaj grede vlačila za sabo po celi Ljubljani, ker sem že imela dve knjigi, ker iz najljubše knjigarne na morem, da ne bi in zdaj preučujem Skrivno življenje čebel, ki jo bo sledila Samotnost praštevil in če že sem turist za en dan in če sem v peklenski vročini že splezala na raznorazne turistične znamenitosti, v različnih svetovnih metropolah, potem se spodobi, da pri skoraj 40°C enkrat osvojim osrednjo turistično znamenitost domače metropole in sem lastnonožno prilezla na Ljubljanski grad.

Dehidrirana, prepotena še pod koleni, a živa in zna biti, da je bilo zaradi sončarice, a barve na fotografijah Aneja Hodaliča se mi še nikoli prej niso zdele tako zelo žive. Indija Koromandija skozi dvoje oči in en objektiv, vredno znoja in dejstva, da je grajski prah zakompliciral diagnozo mojega žulja v stiku s sandalom. Med povratkom, kjer mi celo niti enkrat ni zdrsnilo na rit po klancu dok, ker ko planinarim, potem ne iščem najlažjih poti dok, kot je npr vzpenjača in če bom nekoč prisiljena v migracijo v veliko belo mesto, močno upam, da bodo stanovanja na Poljanskem nasipu napol zastonj, ker tam bi pa bila in potem, med čakanjem, da gospoda očeta odkopijo iz transfuzije, sem na edini prosti klopci hematološkega oddelka, občudovala tehnološko dovršenost ventilatorja za hladen zrak in vsake toliko je skozi vrata pogledala prijazna sestra, ki me je hotela pregledati moj žulj na nogi v ambulanti za neka pljučna obolenja …

Sem se prijazno zahvaila, ker to, kar je trenutno z mojimi pljuči narobe, je to, da se skrčijo, ko tečem v klanec in za ostalo bi bila bolj primerna za plastično kirurgijo. In končno smo rešili enigmo, kdo je sin človeka iz domačih logov, ki istočano dela isto terapijo, na istem oddelku in pri istem zdravniku in bi ga jaz moral poznati, ker sta najina očeta ugotovila, da s sinom drugega očeta očitno delava v istem podjetju in v istem oddelku, a se do sedaj res nisva poznala, ker priimka, ki mi ga je zadnič razlagal oče res nisem vedela kam dati … Skratka, ko smo popravli par črk v priimku in jih dali na prav mesto, se je izkazalo, da človek, ki ima očeta istočasno na isti terapiji in ki dela v istem podjetju in v istem oddelku in ga jaz ne poznam, je moj šef.

Moj šef, ki si tu zasluži javno omembo, ker po vseh, ki sem jih dosedaj že prebrala, sem le našla enega, ki mi leži in je res zelo pameten in ma verjetno največje dlani, ki sem jih kadarkoli videla, da so pritjene na človeka. Tudi to sem ugovorila, da več stvari sam pokapira, kot pa pove in da mu tiste stvari tudi pomenijo …

In danes se ja zaključil res krasno.

V reševalni akciji, kako rešiti nekega turista, ki je s kamperjem zaplezal med ovinke naše lokalne cesto, po kateri prideš iz malce večje vasi v našo vas in je ugotovil, da je malo preširok, da bi se prebil skozi, sem poskušala svoj avto narediti čimbolj ozek, da bi on lahko prišel nazaj dol mimo mene in pri tem nasedla na čudovit robnik, ki je pustil svoj podpis na mojem pragu in to pomeni, da v tem dolgem vročem poletju, sledi še srečanje mojega najljubšega cenilca in to je tistega, ki me je zadnjič zihr od daleč gledal in se režal, ko sem s čistilnim robčkom čistila napačna zadnja vrata in bila prepričana, da mi je nekdo sunil prasko, ko sem prijavljala posledico v neurju poletelih grablj, ki so itak pristale v moja vrata … 

Presneto! Najraje bi se ugriznila v palec na nogi.



Reddit
Avtor: drsalka Objavljeno: 22:57 | Kategorija: 
Stalna povezava | Obvesti prijatelja o sporočilu | Komentarji: (4) | Mi kaj poveš?
24. 07. 2013
Za Ograjo




Ni mi vseeno in pride mi do živega in ko mi pride do živega je kot, da bi mi nekdo nalašč stopil na levi živec na nogi.

Zdaj končno vem, da nikoli ne bom razumela ljudi in se ne farbam več, da znam brati iz oči, kretenj in med vrsticami.

Da je nekomu beseda »Hvala« nekaj takega kot elektrika v žicah, ki je ne smeš spustiti ven iz vtičnice, ker te lahko na mestu ubije, ne morem razumeti. Res ne. Saj ne, da bi kdaj prej že uspela prebrati cel bonton, a do strani, kjer piše, da če ti nekdo npr pusti voščilo, kjer piše vse najboljše, se spodobi, da mu rečeš »Hvala«, sem le prišla in tam tudi piše, da isto rečeš, ko ti kdo zaželi: »Na zdravje,« ko kihneš. Ja no, jaz sem ga samo pihnila mimo, ker saj ni tako, da sem pričakovala hvala in zraven nasmeh, izlivanje čustev, poročilo kako je minilo zadnje leto, krpanje nekega minulega časa, ali pa to, da nekdo spusti glavo in mu krona pade z nje, ker očitno sem še vedno med izbrisanimi, a samo en preprost in čisto navaden: »Hvala« bi mi bil zadosti in bi sama sebi še naprej lepo verjela, da nekoč nisem čisto narobe presodila biti nekega človeka, ki me je lahko, zaradi nekih svojih interesov, namerno hotel vreči na finto, ker zakaj bi se nekdo delal, da je globlji, kot je v resnici, če od mene ni nič hotel.

In me ne izuči in me ne izuči in vedno padam na iste finte, le ljudje so hvalabogu drugi tako, da lahko sama sebe tolažim s tem, da sem samo precej zaupljiva in ne samo čisto naivna.

Tudi najboljši se včasih pokvarijo in tudi tisti, ki jih oz sem jih kovala v zvezde in sem zanje trdila, da so nekaj res posebnega in so mi na trenutke sijali bolj močno, kot npr sonce. 

Vedno grem gladko in brez suma na limanice, primem se na lepe besede in nasedem na neko puhlo pričakovanje nečesa, ki zvodeni, ko po pravici povem, da so meje preko katerih ne grem, ker mislim, da je prav in ker se tega ne dela. Zanimivo je, kako v tistem trenutku padem po lestvici nečesa, kar nalašč nočem razumeti, ker nočem verjeti, da je bilo res samo "tisto" ves namen in se raje pretvarjam, da sem nekaj podobnega kot zlom Newyorške borze, davnega leta tega in tega ...

Saj vem, da me je svet že pred petimi leti dokončno povozil, a vseeno bi, vsaj še nekaj časa, rada na svoji vesti gledala samo fleke, ki jih za sabo pusti konzumiranje špagetov z bolonjsko omako.

Če bi mogla, bi sama sebe zbrcala in stresla oz se poslala na čiščenje vedenjskih vzorcev, ki jih čisto nezavedno ponavljam in če mi še nekdo reče, da imam zaprte čakre, bo letel kakšen kos lomljive posode, ker čakre se najlepše odpre z žvenketanjem.

Je pa tako, da mogoče upanje je, ker ta teden sem prvič rekla »Bom«, ki je imel predpono »Ne«. Sama sebi sem komaj verjela, a razmere so izredne in zato si upam živeti s posledicami.

Čakata me dve dneva v peklu in če si bom skoznje prislužila dva tedna v vicah, bo v petek zvečer, ne glede na rezultat jutrišnjega dneva, nebeško.

Za vse ostalo in za vsak primer, okoli sebe spet postavljam nazaj staro dobro ograjo, ki mi je že zelo dobro služila, a potem … Naivnost, neumnost in poguba.

Skratka. Postavila sem kole, zabila sem žeblje, postavila sem napis: "Spelji se, ker grizem!" in zdaj se ne grem več udomačevanja ljudi. Res ne in pika.

 

 



Reddit
Avtor: drsalka Objavljeno: 20:34 | Kategorija: 
Stalna povezava | Obvesti prijatelja o sporočilu | Komentarji: (5) | Mi kaj poveš?
15. 07. 2013
Nocturno




Že dolgo nisem tako sedela, na pol v travi, na pol na cesti, bosa, z Rollingi v ušesi in razmišljala o veliki čopasti travi, ki se konča s cvetom. Bilo je ravno prav toplo. Čisto počasi je padal večer, ker so sence za staro slivo postajale vedno daljše. Če sem stegnila noge, da sem dosegla cesto, sem na podplatih občutila kamenčke, ki jih gume prinašajo in tudi puščajo za sabo, na asfaltu. Tudi asfalt mi je všeč, ko je topel in ne razbeljen, ker sem bitje, ki nikoli ni shodilo čisto boso.
Umikanje svetlobe za sabo pušča oblike brez ostrih robov. Manj vidim, bolj mi diši in moji občutki postanejo jasnejši. Vonj nekoč temnordečih, zdaj nekoliko odcvetelih vrtnic, ki so se cel dan pražile na soncu. Divji nageljni. Od nekje zadaj za mano, pihne z okusom po lipi, ki je pomešan z glicinjo in če si s prsti prečešem lase, še vedno malo dišijo po malinah. Mogoče, če bi še en metin list pomela med prsti ...

Dalmacija, med borovci, ko lahko kamenje postane mehko in se mi plima nabere zavoje, kjer se roke in noge držijo telesa in mi vsak nov val nariše še eno novo peščeno cesto na kožo. Vedno sem dolgo hodila in prišla nikamor. Besede je odnesla oseka in jutra nalašč nikoli ni bilo. Spomin, ki se vedno vrne in julij, ko se zavečeri in se nebo prižge v iste barve in so oblaki razvrčeni zelo podobno in je bila v neki točki dneva, v uho ujete čisto ista kombinacija besed, le da je bil zdaj njihov vrstni red drugačen. »Če bi … Ali bi?« Kozarec črnega vina, za dva ducata nečesa, kar pride samo od sebe, prst za roko, žgečkanje po podlatih in za ščepec fantazije.

 

<>







Reddit
Avtor: drsalka Objavljeno: 21:14 | Kategorija: 
Stalna povezava | Obvesti prijatelja o sporočilu | Komentarji: (0) | Mi kaj poveš?
14. 07. 2013
Kar Tako, V Tri Krasne



Če pogledam pod črto, teden ni bil tako obupno slab, kot je pokazal na svojem začetku, ker se nobena župa ne poje tako vroča, kot se skuha. Vseeno mi je pojedel pet desnih in tri leve živce in osemstopedesetkrat vmes, bi nekam poslala določene pripadnike La coste nostre, ker ta teden so res bili zahtevni za vzdrževanje in sem bila Unprofor in glavni obtoženec za uničevanje prihodnosti, ker človek ne more verjeti, kaj vse lahko nastane iz enega navadnega heca, za katerega sem bila prepričana, da je bil kot tak tudi vzet.

Mislim, da že dolgo nisem tolikorkat zbudila ponoči in si dobesedno »primislila« konca tedna in vmes porabila čisto vse, vsaj sorazmeroma uporabne ideje kako tisto, kar je nastalo iz kar je pač je.

Sinoči nisem zmogla priti do Bleda in kremšnita je bila iz domače slaščičarne. Je bila pa dobra in še vedno ostaja moja najljubša torta in še vedno trdim, da je torta kot slaščica, močno precenjena. Sploh Zaherca … Marmelada in čokolada, prosim lepo, dajte mi raje ene navadne palačinke z marelično marmelado.

Ko sem danes zjutraj dobila svoje truplo v vertikalno stanje ob pametni uri, ko se je radno pričelo daniti in premierno pretekla kraljevski klanec in me je na vrhu pričakal sončni vzhod, bi lahko rekla, da popolnost je. Če le ne zamudiš trenutka. In tudi če si prešvican in smrdiš kot dihur, se pa počutiš tako, da bi lahko premaknil kakšno manjšo goro in temu primerno sem se čutila dovoj psihično močno, da sem se potem tekom dopoldneva, spopadla z Everestom robe za zlikat.

Ampak kor prvo, kraljevski klanec sem zmogla čisto od začetka do konca in brez, da bi se nekje skoraj na sredi zadušila zaradi nekontroliranega požiranja sline in nepravilnega pretoka zraka v moja pljuča in zdaj moram samo še vzdrževati povprečje in se izogibati avtobusom in luknjam. Težka bom, a se bom res poskušala potruditi.

In že dva dni dosti razmišljam o možakarju, ki mi je nekoč vrnil pomlad. Še vedno ima tisti občutek, ki ga lahko nekdo ima, nekdo drug se pa življenje trudi, da bi si ga vzgojil, pa mu ne uspe, ker tisti občutek v tebi je, ali pa ga ni. On ga definitivno ima. Nič lepih besed, ti pa da vedeti, da mu ni vseeno in da ve, da mu ne spuščaš megle. Mogoče sem malo preveč naglas zajela sapo, ko sem ugotovila, da  moje mnenje vzame zares in ga tudi naprej uporablja. No, v tem primeru, bi bilo bolje, če ga ne bi, a … V petek je spet našel moj duševni mir in ga postavil na mesto, tja kje je bil, preden se je vse nekam čudno zakompliciralo. Od zdaj naprej bom previdna, kaj mu rečem. Presneto, da res nisem mislila, da me jemlje tako resno. Konec dober, vse dobro in tudi občutek, ki mi ga je pustil, ko sva si povedala vsak svoje. Nisva se narobe razumela in odleglo mi je, ko mi je rekel, da sem naredila prav in na koncu sva se oba smejala, ko sva sestavila celo zgodbo, ki je nastala iz treh besed in res je, iz viharjev v kozarcu vode potem nastanejo Mehiške nadaljevanje in najbrž je slišal, koliko kamenja se je potem dol z moje duše, usulo pod mizo. Zdaj mi bo nekaj časa malo nerodno in se mu bom poskušala izogniti, če bi ga utegnila srečati na hodniku.

Je pa fajn občutek, da vem, da so na koncu vrata na katera lahko vedno potrkam. Tudi zdaj, ko so časi drugačni in jaz pripadam neki drugi skupini. Ni slaba, tudi ta druga skupina. Še vedno sem vesela, da si včasih upam iti na občutek in na vse ostalo pozabim.  



Reddit
Avtor: drsalka Objavljeno: 21:44 | Kategorija: 
Stalna povezava | Obvesti prijatelja o sporočilu | Komentarji: (1) | Mi kaj poveš?
10. 07. 2013
Dnevnik Moderne Gospodinje


Kot tolažba, za lažje preživeti en teden poln metaforičnih polomov, 3D družnskih zdrah in strahu pred popolneži, ki me hočejo spreminjati, me je danes v nabiralniku pričakalo to pismo:

Spoštovani!

V današnji Niki smo razkrili 10 najboljših zgodb letošnjega literarnega natečaja Dnevnik moderne gospodinje in med njimi je tudi vaša. Za odlično pisanje vam izrekamo iskreno pohvalo in čestitke ter se vam zahvaljujemo za sodelovanje.

 

Vaša zgodba bo dobila svoje poglavje v žepnici Dnevnik moderne gospodinje, ki se bo kmalu znašla pri vseh večjih prodajalcih časopisov. O točnem datumu njenega izida vas obvestimo kmalu, do takrat pa vas vabimo, da obiščete Nikino Facebook stran in pokomentirate naslovnico, ki smo jo izbrali. Žepnico priporočite prijateljem, znancem in vsekakor, vzemite si čas za branje ostalih odličnih zgodb, ki smo jih izbrali ob pomoči članic kluba Knjižni koktajl. Če ste knjigoljub, vabljeni tudi v njihov Facebook kotiček www.facebook.com/knjiznikoktajl

 

Se še oglasimo, do takrat vroč poletni pozdrav iz uredništva,

 

Zdenka Đokić

 

Pomočnica urednice priloge Nika,

urednica spletnega portala mojezdravje.dnevnik.si

 


Morš mislet, zmagala je neka Drsalka, ki je pisala o Rabarbari.






Reddit
Avtor: drsalka Objavljeno: 21:04 | Kategorija: 
Stalna povezava | Obvesti prijatelja o sporočilu | Komentarji: (7) | Mi kaj poveš?
7. 07. 2013
Rdeče Pekoče Paprike




To je bil Red hot chilie peppers teden. Na vseh področjih in razmišljam o tem, da bi se prekvalificirala v profesionalnega lovca na mavrice, ker definitivno, poleg ljudi, ki jih nosi polna luna, ostajajo moj najljubši nebesni pojav.





Zdaj sem že dodelala tehniko lova in lahko sem tudi 30m stran od hiše, v duševnem stanju biti duha prenažrta od malin in v trenutku, ko imam ravno še toliko prostora v grlu (ker je želodec do vrha prenabasan), da lahko poberem in pojem pest oz tri pesti tistih ta lepih, ta nežno rožnato viola in tako sladkih, da kar vnaprej čutiš, kako se ti bodo razlile po jeziku in ki gledajo naravnost proti soncu, ki ga nepričakovano prekrije en črn oblak in se vlije iz jasnega. 





Medtem, ko ugotavljam, da ne dežuje še tako zelo, da bi bila nevarnost poplave in ne spreminjam pozicije, se čez dolino pokaže mavrica in takrat sem pripravljena spustiti iz rok grm poln malin in odšibat domov, se sezuti iz gojzajev in gojzarjev zato, ker nočem resikrat, da me pri prenažiranju z malinami, v travi piči lokalna kača klopotača, ki sem jo prejšnji teden slišala, čeprav ne videla, kako je 1x lezla izpod malinovega grma in ker mi je bilo v gumijastih škornjih do kolen, malo preveč vroče.

Lahko, da je bil tudi samo Francelj, lokalni gož, ki je lani živel v naši solati in smo ga potem preselili kakšen kilometer stran od hiše, ker oča trdijo, da je gož koristna domača žival in se jih načeloma ne iztreblja, a na žalost vse kaže na to, da mu na nadomestni lokaciji ni bilo všeč in se je vrnil med solato in lahko, da se občasno potika tudi med malinami, a ne glede na to, kako situacijo vidiš, kača je kača.

Izredno se mi je dopadel prispevek, ki so ga baje nekega večera vrteli na POP TV, kjer so mi potem gospa mati v kratkem povzetku povedali, da so razlagali koliko kač, v naši prelepi domovini, je še strupenih in da baje modrasa najlažje prepoznaš po tem, če ga pogledaš od blizu in preveriš, če ima oči nekako navzgor obrnjene.

Res odlična taktika: »Daj kača, sam mau dvigni glavo, da te lahko pogledam v oči in vidim, če si strupena ali nisi« Itak, takrat sem jaz že davno peš v Moskvi in med tekom kričim kot sneta sekira.

V glavnem, če se vrnem k bistvu lova na mavrice. 


Potem, ko se enkrat se le sezujem in spotaknem čez vezalke in črnega mačka v garaži, ki se mu moje vezalke zdijo izredno zabavne in se zelo rad zapleta vanje in zdivjam po stopnicah dva nadstropja višje, kjer iz predala potegnem fotoaparat in se prebijem skozi nepredušno zaprto dnevno sobo na balkon, ker zdaj, ko je res vroče, zrak znotraj sten spuščam samo zelo zgodaj zjutraj in ponoči, ker če ne se mi lahko stopi kavč in vsa navdušena naredim nekaj prvovrstnih posnetkov in ko jim potem naslednji dan naložim na računalnik, ugotovim, da so skurjeni. Jaz in ISO nisva sorazmerna in nekako ne ujamem pravega trenutka ob pravem času in vedno me je nekje preveč in drugje premalo.

In spet me čaka Red hot chilie peppers teden in pokonci me držijo misili posute s pekočo papriko, ker ugotavljam, da neketere stvari čisto prav razumem, tudi če jih moram sproti dešifrirati in prebrati med vrsticami. 

Ker gost, ki se tako rad hvali s sposobnostjo masiranja gležnjev, nikoli pušča za sabo nič razen besed, sem si morala poškodbo post koloradski hrošč sanirati sama tako, kot sem pač najbolje vedela in znala in zdaj moram cel teden paziti na noge, da ne bom v soboto na Bledu prepočasna in bom na cilju zamudila kremšnite.

 

 



Reddit
Avtor: drsalka Objavljeno: 20:54 | Kategorija: 
Stalna povezava | Obvesti prijatelja o sporočilu | Komentarji: (2) | Mi kaj poveš?
4. 07. 2013
Mavrica, Kot Aperitiv Za Zajtrk





Moj najljubši nebesni pojav, ki se zadnje čase presenetljivo dogaja že ob pol šestih zjutraj. Lahko, da bo tudi zaradi tega, ker se mi je pred očmi zjasnilo. Naj bo za v spomin na posebno jutro. Všeč so mi ljudje, ki imajo pospravljeno na podstešju in velike, malo hrapave dlani, ki dokazujejo, da v življenju primejo v roke še kaj drugega, kot jedilni pribor in računalniško miško in ne marajo mlačne kave.



Prijetno in za zraven, ravno prav pogovra. Včasih se še nekontrolirano zalotim, da se oziram, od kjer pihne burja in prinese vonj po jodu in po borovcih. Nevihta v kozarcu vode je včasih lahko tudi kozarec piva in misel na to, da se nekje večeri, ob morju in se stoječ ob vodi sliši, glasbo s pomola. Letos bi bilo leto osorej, če bi bilo, tako je samo leto.



Naj bo za tiste pol litra smeha, osemsto besed, ki so imele smisel, dvakratno srečanje na stopnicah in odprta vrata, kjer mi ni bilo potrebno hiteti, da bi karkoli ujela. Enkrat sem se celo pustila najti in še sem živa. 



Reddit
Avtor: drsalka Objavljeno: 22:05 | Kategorija: 
Stalna povezava | Obvesti prijatelja o sporočilu | Komentarji: (1) | Mi kaj poveš?
30. 06. 2013
Oda Koloradskemu Hrošču



Življenjska resnica, da stvari delujejo bolje, če so priključene na elektriko, je res resnica, ker moj tri mesece misleč, da pokvarjen Garmin, se je popravil sam od sebe takoj, ko je našel izvor električne energije.

Zdaj smer imam, rabim samo še pot, kar zna biti malo problem, ker sem trenutno v rahlo disfunkcionalnem stanju, ki se mi zdi »malo za malo«, ker letos se pa res trudim s splošno kondicijo in nisem mehka kot margarina na soncu in res ne razumem, zakaj mora biti človeško telo sestavljeno iz toliko nekih mišic, ker vseh res ne morem imeti pod nadzorom in jih očitno tudi ne rabim, ker za sedenje rabim predvsem dober povšter zadaj, da moje kosti ne žulijo stola.

In vsega je krivo to, da imam krompir.

Potem, ko smo še v tretje ta teden izgubili tekmo z dežjem in je dež spet pričel padati čisto malo prej, preden smo z vsem ročnim orožjem nabroju, utegnili spodmakniti že v tretje obrnjeno okoli in posušeno travo, izpod prostranstva ljubega neba, sem se odločila soprispevati svojo energijo v domačo njivo ekološkega bio krompirja, ki ga obletavajo krasni beli in rumeni metulji, ki za sabo puščajo lušna legla koloradskih hroščev.

Krompir ima eno tako grdo naravo, da hoče najprej pognati, zrasti, se razcveteti, se prerasti s plevlom in njoki postane šele, ko je izkopan, prebran in ustrezno garažiran. In potem mi kdo razlaga, da malo krompirja skuhati je mala malca? Spoštujem pomfri, ki zraste v zamrzovalniku opran, narezan in v plastični vrečki.

Če se vrnem nazaj k bistvu precenjenega ekološkega krompirja, kjer tisti občutek, da veš kaj ješ in okus plačaš s svojim življenjem, ki teče mimo medtem, ko ti razmišljaš o njegovem smislu in po domače rečeno držiš zadnjo plat proti soncu in te naslednji dan boli vse živo.

Pobiranje koloradskih hroščev je tako sproščujoče opravilo, ki reducira količino stresa na podstrešju in blagodejno vpliva na holesterol, ker ti nekako znižuje apetit in tudi nekoliko spominja na nabiranje borovnic in turško jago skupaj, ker ko enkrat lepe tigraste borovnice in njihove najožje družinske člane, ki jih je letos toliko kot, da bi se vsi Kitajci preselili v naš krompir, le pobereš v kozarec od kumaric, v katerem je do polovice vode, da narediš turškim oz koloradskim napadalcem plezanje nazaj na prostost bolj spolzko in s tem težje, jih prineseš domov in zaliješ s kropom, čisto tako, kot so včasih polivali turške jage, ko so lezli čez mestna in vaška obzidja.

Tisti kozarec potem za vsak primer, če bi kakšna koloradska borovnica, slučajno imela več življenj in bi utegnila vstati od mrtvih, pustiš dva dni marinirati na soncu. 

Ko ob ustvarjanju nežnih valov v kozarcu (nekoč) kislih kumaric, oceniš, da je pomada ravno prav gosta in nagnusno rjavozelena, z njo poliješ tiste presnete Prestolonaslednikove zimske gume, ki se jih že dva meseca ogibamo pred garažo, ker že oba meseca skupaj pravi, da jih bo takoj oz »že včeraj« pospravil na mesto, kjer so pač spravljene zimske gume do naslednje sezone.

Za tristo kosmatih turških matičkov, ki res nikoli ne bi mislila, da mi bo nabiranje koloradskih hroščev lahko povzročilo tak heksenšuš v zadnjih stegenskih mišicah, da že dva dni hodim tako, kot sem videla hoditi astronavte po luni. Skrajno previdno. Poskušam več lebdeti, kot hoditi.

Iz zaloge sem izgrebla vse tiste hladilne gele, s katerimi sem si lani celila zvit gleženj in so mi ostali od predlani, ko sem si celila natrgano mišico in dopoldan sem bila kakor dvoživka, ker sem nekoliko zapretiravala s količino in sem si spodnji del telesa praktično zamrznila, v zgornjega mi je bilo pa pasje vroče, ker seveda smo danes spet šli v novo bitko s prostranim nebom, za seno, 4ič.

Tokrat je bilo 3:1 in smo jo dobili za posušeno travnato bilko, tik preden se je spet vlilo. To je bil majhen korak za človeka (ki ima heksenšus), a velik skok za človeštvo, ampak šele, ko bo sezona koloradskega hrošča mimo.

 



Reddit
Avtor: drsalka Objavljeno: 19:06 | Kategorija: 
Stalna povezava | Obvesti prijatelja o sporočilu | Komentarji: (5) | Mi kaj poveš?
29. 06. 2013
Tudi, Če Ni Poletno, Še Vedno O Poletju



Prejšnji teden me je zagrabila želja po impulzivnem nakupovanju določenih kosov poletne garderobe, za katere sem imela občutek, da jih rabim nujno za preživetje in mi brez njih ni dočakati jeseni. Ne znam si razložiti svoje nujne potrebe po novi živo roza tekaški kratki majčki. Ne znam si razložiti od kje mi ta barva, a ko sem jo zagledala na superge.si, mi je tako padla v oči, da sem bila v trenutku prepričana, da sva jaz in roza eno in je to tisto, ki ne bo na perutih preneslo čez tisti klanec, ki je moj psihiater in spovednik hkrati.

Tam izhropem iz sebe čisto vse in zdaj sem pričela spoštovati eno babnico, ki ima lase prebarvane na živo rdečo in jo, ko se vozim iz službe praktično vsak dan srečujem, ko praktično vsak dan v novi tekaški opravi, že grize v klanec, ali pa se tudi že vrača, če sem jaz bolj pozna in tisti klanec je x4 v primerjavi z mojim, ker meni se zdi še sedeči se v avtu, zelo strm.

In bil je nek dan, ko se vozim domov in nekje na sredi tistega klanca na ograji opazim čisto lepo žensko športno majico in peljem mimo in tuhtam, čaki zakaj pa nisi ustavila in jo vzela … ko dohitim to žensko, ki je tekla višje gor v samem modrcu. Očitno ji je bilo tako vroče, da se je med potjo slekla in še jaz, kot ženska ženski, sem opazila, da je pa ima dve res zelo veliki srci.

Tudi Prestolonaslednik, ki se je vračal domov, je sicer spregledal čisto malo prešvicano majico, ki je visela ob cesti, ma je bilo pa: »Ti, a si videla uno v modrcu?« Ne vem, kako lahko usoda nekoga, ki ga kronično zebe tako, kot npr mene, pošlje živet v to dolino Šenflomodrčkasto, kjer ženske rade razkazujejo svoje zgornje spodnje perilo?

No, potem sem povsem naključno morala preložiti športnim aktivnostim namenjen predel garderobne omare in tam noter našla reci in piši šest tekaških majčk, od katerih sicer nobena ni roza in ne eni piše ime mojega zaposlovalca, se mi ja pa posvetilo, da bom preživela poletje tudi brez še ene, pa tudi, če bi bila v tako lepi sladoledni roza barvi. Tudi mojo življenjsko nujno potrebo po novi poletni obleki, ko sem prejšnji petek v modelu iz prejšnjega poleta, klimatizirano sedeča, fasala krasne ozebline na katere nisem mogla vplivati in opažam, da jih verificiram skozi sklepe, sem izživela brez potrošnje.. Sklep mojih poletnih garderobnih potreb je, da edina stvar, ki jo res rabim, so nove univerzalno za vse letne čase krojene hlače, ki imajo tako globoke žepe, da vanje lahko zbašem svoje roke vsaj do komolcev, ker to je edina rešitev, da v tem poletju prezračim vsaj kakšne kratke rokave.

Je bil pa lepo, medtem ko sem včeraj zjutraj, med zapuščanjem parkirišča na poti do pisarne, hotela prisiliti moje žepe na kavbojkah, da se poglobijo vsaj do konca zapestja, izmenjati nekaj besed z enim dekletom, za katero sem bila prepričana, da ne govori. Sicer zgleda zelo prijazna, ma žal nema. Očitno ji je nekdo, za katerega sem bila prepričana, da je bil čisto brez smisla za humor in sem mu v začetku morala vnaprej povedat, kdaj se hecam in kdaj ne, rekel dobro besedo zame. Zanimivo kako ljudje spreminjajo barvo, ko jih bolj spoznavaš. Temu nekomu sem jo že spremenila in trenutno sva v fazi oranžne. Ni mi treba več pisati opozoril: »Prosim ne jemlji me resno, ker še nisem. Pozor, to pa zdaj vzemi zares« in če ugotovi, da nisem ravno fizično ali mentalno prisotna v neki stvari, po potrebi vskoči. Ja, treba jima je priznat, da sta res lušten par. Fant, ki je bil brez smisla za humor in punca, ki je bila do včeraj nema.

Včasih je dobro zaključiti teden z dobrim občutkom, da je mož, ki mi je nekoč vrnil pomlad, dobil resno konkurenco. Čas bo pokazal, če bo naklonjenost ostala in naslednji teden bo šla skozi prvi resen preizkus, ki se bo lahko končal ne dobro tako, da moram razmisliti kaj naj počnem 12h na prostornini enega avta, v stanju duha prisluhnimo tišini. Še prej moram prosim lepo, ne ogrožat drugih udeležencev v prometu in spoštovati pločevino, ker nisem dovolj finančno stabilna, da lahko vzamem na obročno odplačevanje popravilo enega Passata. Če se mi to zgodi, adijo Jemen na jeseni in bo zima spet peklensko dolga.

S parkiranjem bo problem, to že zdaj vem, ampak če sem zadnjič otoplila ameriško slovenske odnose s tem, da so me Američani potrpežljivo čakali na pločniku 15 minut, da sem jaz parkirala prevelik avto na parkirno mesto, ki žal tekom zgodovine ni čisto nič zraslo in je zapovrh fasalo še eno drevo, za dodatno potrato prostora in se res ni sorazmerno povečalo iz velikosti Fičota do prostorsko potratnih nemških karavanov.

So pa moj način parkiranja označili za »zanimivega« in »vztrajnega« in grem se staviti, da so me pri tem snemali s telefonom in so posnetek razkazovali kot »spomin na Slovenijo«, ob komentarju: »Prijazna država, zelo zelena, ful je deževalo in oblake so imeli skoraj do tal, samo parkirati pa res ne znajo.«

Prosim lepo, kako pa naj, če imamo doline v katerih je prostora za eno reko in eno cesto, ki uboga sloh ne more biti speljana naravnost in za enega Fičota. S tam tudi postane jasno zakaj ženske tu pri nas tako rade razkazujejo svoje modrce. Zaradi občutka utesnjenosti v prstih in da lažje dihajo. In pri meni se to pokaže skozi zametek čisto navadno klostrofobijo? Kjer ne morem zaspati, če sem čisto do konca zapeta v spalno vrečo, ker se bojim, da se bo ponoči pokvarila zadrga in bo obratni efekt rojevanja metulja in bom preostanek življenja morala preživeti kot gosenica.





Reddit
Avtor: drsalka Objavljeno: 08:15 | Kategorija: 
Stalna povezava | Obvesti prijatelja o sporočilu | Komentarji: (1) | Mi kaj poveš?
26. 06. 2013
Best Of Neža Maurer And CO




Neža Maurer: "Grozno je, da ljudje zadnje čase samo še tarnajo! Ali se bo kaj spremenilo, če bodo tarnali? Nič! Pa da bi tarnanje prineslo vsaj kako korist, recimo boljšo prekrvavitev, a je ne prinese. Nobene koristi od tarnanja ni. Zato predlagam, da tisti, ki tarnajo, pri tem delajo počepe, bodo vsaj nekaj imeli od tega!”

Saj ni vse tako črno, kot zgleda:
1. Falcon je končno razprl svoja krila in poletel v Libanon. Žal se je tudi vrnil. Je pa dobro to, da očitno serviserje, ki so ga leta in leta šrafurali v garaži, smo v resnici tudi plačali z gotovino. Lahko bi pa vlada vsaj delila skrivnost, s čim so iz hangarjevih preganjali miši, ker naša mati in njen grah bi bila za to državno skrivnost v lanski vrtičkarski sezoni zelo hvaležna.
2. V Moskvi snemajo nadaljevanje filmske uspešnice Terminal. Toma Hanksa igra Snowden in zdaj snemajo kader v katerem ne more kupiti letalske vozovnice, ker ga Rusi sploh ne omejujejo, da bi kam odpotoval in so mu Američani z gesto prijaznosti preklicali potni list. Še dobro, da je v Ekvadroju slabo vreme. Kdo neki bo imel glavno žensko vlogo? Angela Merkel? Alenka Bratušek? Ker mora biti neki tehten razlog, zakaj ne gresta v Zagreb na slovesnost ob vstopu sosedov v EU.
3. "Imamo sorazmeroma visoko kulturo v parlamentu" Da, ornament oz skupltura na pročeju to dokazuje.
4. "Preprosto nam mora uspeti. Vse drugo bi bila sramotna izdaja". Ja, škoda samo, da je to ostala naša edina izbira, ker nam je za ostale zmanjkalo denarja.
5. "Še vedno smo gospodarji svoje usode. Tako mora ostati vekomaj. To je naša moralna in državljanska dolžnost do naših pogumnih in domoljubnih prednikov in zlasti do naših otrok." Hm, a je dolžnost pravica, ki odraste?
6. Obiskala sta nas Japonski in Angleški princ. So to priprave za snemanje nadaljevanke o Pepelki? Bo imela Alpinine ali Pekove čevlje in ali bo njena plesna obleka sešitav v Muri?
7. "Ameriško vrhovno sodišče je v prelomni odločitvi s tesnim izidom razveljavilo zakon, ki poroko definira samo kot zvezo med moškim in žensko." Rešeni smo, ker s tem smo rešili ljubezen.
8. Imamo pa resno težavo z mirom, ker je Nelson Mandela žal v kritičnem stanju, njegovo stanje je zelo resno in se ne smemo oklepati lažnega upanja. Nam je pa dovoljeno, da živimo od lepih besed in v utvarah. 

Ko bi vsaj bile napovedi ekonomistov tako zanesljive, kot je vremenska napoved. Potem bi res vedeli, kaj nam bo prinesla prihodnost. Tako nam ostane samo še tisto, kar je danes zjutraj dežurni vremenar povedal na Valu 202: "Bodimo potrpežljivi s temperaturami, poletje je še dolgo!"


Reddit
Avtor: drsalka Objavljeno: 21:19 | Kategorija: 
Stalna povezava | Obvesti prijatelja o sporočilu | Komentarji: (1) | Mi kaj poveš?
25. 06. 2013
Gora Rocka 2013 Oz Nekaj, Kar Je Bilo Že Pred Dnevom Državnosti, Pa Je Še Aktualno



Sicer je že »passe« in o tem lahko pišem šele danes zato, ker smo v krajih, kjer čas teče bolj počasi in si ga včasih še vzamemo za počasi in z občutkom.




 

Danes je Dan državnosti in spodobilo bi se, da se ga praznuje tudi z besedami, samo glede na to, koliko takšnega in drugačnega jamranja, obžalovanja, gneva vsak dan premeljemo, preberemo in preposlušamo, naj bo to dan za od-počitek od reševanja tega, kjer nikoli ne bo tistega, ki bi rekel, sorry sem jaz pokvaril. Ma enkrat se vse vrne, se vrača in plača.

 

In ker je ravno tak domoljuben dan, ko se moramo zavedati, da domovina ni sama sebi umevna, si tu dovolim citirat Iztoka Mlakarja, ki nam je dober mesec nazaj, na svojem nastopu polagal na srce, da naj redno hodimo na volitve in naj tam previdno izbiramo med drekom in gnojem, če izbire izven teh dveh kategorij ni. In da naj pazimo, da vedno izberemo gnoj, ker iz dreka ni še nikoli nič zraslo. Tako, vsa ta gnojnica, ki se pretakaš okoli nas, to je zdaj tvoja priložnosti! Ti želim, da bi enkrat končno le imeli krompir, ni treba, da je prav debel, ma če bi, naj bo prosim Desiree, ker to je dober krompir in ga lahko porabiš za vse namene. In naj bog končno tvoje usliši besede, da ne bodo več puhla repa, ker te se niti ne da skisat in samo smrdi.

 

Je pa tako, da se vse da, »če se če!«  Je pa treba fejst v roke pljuniti in pot pretakat in spet smo tam, kjer je manj besed, več.

 

Tudi letos je bila Gora Rocka, ki je festival rocka tam nekje bogu za hrbtom, ki je tako odmaknjen od vsega, da se še gps včasih izgubi in bi nek človek, ki pride enkrat na leto na nedeljsko kosilo v te konce, verjetno rekel, da so to kraji čisto brez vsake prihodnosti, kjer se je treba usesti v avto in vozit dobrih 40 minut do prvega večjega kraja z bankomatom (ne mesta!) in tam znajo preživeti samo kulturno klinično mrtvi v jeseni svojega življenja.

 

No, če daš Šentviški planoti kakšen dan več in si jih npr vzameš par dni, za sproščujoč oddih, ker ko enkrat skozi ovinke prilezeš do vrha, se ti kar naenkrat odpre nebo na vse strani in se lahko neizmerno sprehajaš, brez strahu, da te bo kdo povozil. Ok no, dobro se je paziti traktorjev in kosilnic, ni pa treba čakati pred semaforji. In lahko po mili volji kolesariš in uživaš v razgledih in ni se ti treba bati, da se boš izgubil, ker vse poti vodijo na cilj in to je domov.

 

Pa zrak »tam gar« je krasen in še, ker včasih prijetno pihlja na Črvovem vrhu, ni nepremičnina in nikoli ne bo obdavčen.

 

In če si avanturist po duši, ki rad potuješ in si upaš navezati stik z domačini, boš imel priložnosti ugotoviti, da jim ni težko oddelat svoj šiht nekje v dolini, priti nazaj »čje gar«, oddelat ta svoje na svoji zemlji in potem narediti še kaj, kar tako, čisto zastonj. Bi se lahko reklo za skupnost, kjer je ponavadi vedno z ljudmi križ, ma če se nekdo upa toliko postaviti naprej, da jih potiska in gladi in spodbuja, na koncu ni zlomk, da ne bo ratalo in so vsi zadovoljni.   

 

Je pa tako, da ni nujno, da je namen žura v žuru samem. Celoten izkupiček Gore Rocka je namenjen lokalni skupnosti in posameznikom in to pomeni, da se denar za potrebe, še vedno da tudi na klasičen star princip, zaslužiti tudi na roke, ker čisto ves očitno še ni poniknil v krizo.

 

Letošnji izkupiček bodo tako namenili nakupu novega gasilskega vozila lokalnega gasilskega društva PGD Ponikve – Planota in projektu Botrstva v Sloveniji. Lani so z zbranim denarjem kupili večje število defibrilatorjev za odročna območja tolminske občine, pred tem pa so že uredili otroška igrala v vrtcu Šentviška Gora in na Prapetnem Brdu, prispevali so k obnovi igrišča na Šentviški Gori, izgradnji igrišča za odbojko na mivki, k bnovi šolske telovadnice in obnovi trga na Šentviški Gori, vlečnice na smučišču na Ponikvah, obnovi strešne kritine mladinskega centra na Prapetnem Brdu, denar so podarili bolni Miji, zbirali so zamaške za Anžeta, …

 
Projekt Botrstvo v Sloveniji, je tisto THE Botrstvo, ki deluje pod okriljem ZPM Ljubljana Moste Polje, je namenjen izboljšanju kakovosti življenja otrokom in mladostnikom, ki živijo v Sloveniji. Tako, da ja tudi kraji bogu za hrbtom lahko kdaj pomagajo centrali države.

 

In tako na koncu zgleda Rock & Roll na kmetih, ko je polna luna:


<>
Nekateri so pa za vroče:


<> 


Nauk te zgodbe: če se ti zdi kot, da prihodnosti ni, je treba pljuniti v roke in jo narediti! Če sediš na riti in jamraš, kvečjemu lahko fašeš kakšen žulj in ljudje se te začnejo izogibati, če ravno nimaš posluha in svojo siničjo tožbo poješ in v tem primeru se za naslednje leto lahko prjaviš za nastopajoče naslednje leto, na jubliejni 10. Gori Rocka. 






Reddit
Avtor: drsalka Objavljeno: 08:07 | Kategorija: 
Stalna povezava | Obvesti prijatelja o sporočilu | Komentarji: (2) | Mi kaj poveš?
23. 06. 2013
Nekaj Na Splošno, Poletno




Globoko v poletju. Končno.To naprej, je včerajšnja čistilna playlista. Ko sem jo končno zglancala, se tudi danes še sveti kot nova.

Van Halen - Why Can't This Be Love

Čeprav moja koža reagira na neposreden stik s soncem tako, ne, da postane samo rdeča in pekoča, ampak tudi polna krasnih rdečih flek, ki se najprej napihnejo, potem prekrasno srbijo in če se ne spraskam do živega, nekoč zahrustajo na rjavo in tista rjava se me potem drži do sredine februarja. Ponavadi čisto na nepravih mestih in bi me bilo mogoče, v situaciji brez obleke, zamenjati z zebro, čez katero se prečka cestišče.
Letos sem na prostovoljnem delu, ki je vključevalo  neposreden stik s soncem, senom, grabljami in +35°C, prakticirala arabski pristop in sem bila daleč najbolj oblečen karatejec z grabljami v dolini. Sem pa fleke na tak način uspela lokalizirati zgolj na 20 cm površine odkritega dela rok, ker delo od človeka zahteva zavihane rokave in brisanje potu se obvezno izvaja v rokave, ker za brisanje v hlačnice, bi situacija znala biti malo nerodna. In pri prvi samopomoči, sem po tleh razlila neko pregrešno drago naravno olje, skuhano iz samih čudodelnih Švicarskih rož in zdaj so odtoki iz kopalnice res svileno mehki.

Sem pa ugotovila, da se je tudi sosedin bikini, letos, na res pesjanski vročini, nekam razvlekel in je imel rokave, ki so bili skoraj tako dolgi kot moji in to pomeni, da nismo samo mi mehkužci, ki dneve preživimo pod umetno lučjo in pred zaslonom računalnika, ohlajeni na notranjo temperaturo hladilnika v polni operativi, nežni in občutljivi na sežiganje na grmadi oz sredi pokošene neskončnosti. In ja, neskončnost je bila res krasna. Sploh potem, ko je sredi višinsko gledano metrske trave, klinično umrla traktorska kosilnica in je samo misel, da bo preostanek kilometrine potrebno narediti klasično oz s približkom motornim škarjam, Prestolonaslednika pripravila do tega, da je v enem večeru odkril svoje skrite mehanične talente. Bili smo prijetno presenečeni, ker bili smo prepričani, da teh pa res nima. 

Queen - Hammer to fall

Zadnja čase pišem manj, ker sem precej razmišljala, da kaj naj naredim s tem blogom. V bistvu je neka ropotarnica, polna vsega in me je prijelo, da bi jo pospravila in zmetala stran vse, kar je nekako mimo. Me je tudi vmes ene 3x zagrabilo, da bi zaklenila vrata, pisala nič več, ker nekako zadnji čas vse besede porabim oz raztresem, preden sploh pridem do tipkovnice. Ne obnese se mi čakanje na navdih, ker se med čakanjem vedno odločim, da se to najbolj udobno počne na kavču in potem v trenutku zaspim.
Ma, zaenkrat vrata ostajajo odklenjena. Tudi zelena tapeta še ostaja, ker se ne moram več spomniti, kako sem zadnjič spreminjala celostno podobo. Pa tudi nekako, saj še vedno sem malo zelena pod kožo, torej naj bo. Verjetno bom res kaj spremenila v vsebini. So neke nove ideje, da kaj pa res bi in princip, da če se tri jutra zapored zbudim z isto mislijo, potem se ponavadi prime in obnese. Bomo videli. Nekje je treba začeti.

Guns and roses - Sweet child of mine

Mislim, da moram v vsemirje zraka in žic, spustiti opravičilo nekemu dohtarju umetno ustvarjenih znanosti, s katerim res nisva dobro začela, ker je bil on še čisto na začetku in je hotel pokazati svoj znanstveni razpon in to, da doktorata ni kupil na netu in jaz sem še v fazi, ko sem bila jako alergična na ljudi, ki se delajo pametni o evkrokremu in kruhu in dobim izpuščaje na jeziku, zaradi katerih ne morem biti tiho.
Evrokrem in kruh je definicija stvari, ki delujejo po principu nezakompliciranosti in zanje velja načelo preprostosti, ki pravi, da ne delaj nuklearne fizike iz stvari, ki v svoji enostavnosti delajo čisto dobro, ker manj je včasih tudi več. Delo je delo in nekatero je tako, da ga je najhitreje manj, če ga narediš hitro in zraven ne filozofiraš.

No, v petek nam je dohtar umetno ustvarjene znanosti predaval o pogajanjih in je na začetku lepo pošteno priznal, da s tem nima izkušenj, a da nam mora to odpredavati, ker mu je naš Mali Buda to zapovedal in vmes, ko je bila priložnost za debato, je tudi čisto iskreno priznal, ko česa ni znal odgovoriti. Nam je tudi povedal po kateri knjigi nam predava. To mu štejem v velik plus. Da človek prizna kaj sam ve in od kje naprej deli znanje drugih. Ker druga stvar, ki mi gre kapitalno na najbolj ta tečen živec so ljudje, ki ne vedo in potem blefirajo, da vedo in prodajajo meglo v kozarcih. 

The Rolling Stones - Almost Hear You Sigh

Če smo že pri megli v kozarcih, nekateri drugi ljudje, so mi ob tej priložnosti padli v ušesa in bi se morali malo zamisliti sami nad sabo in se včasih tudi poslušati, kaj spuščajo v zrak skozi svoje monologe, ker ugotavljam, da so v naših vrstah posamezniki, ki bi se vpisali v izobraževanje za sterilizacijo estra sluzaste amazonske velike žabe, če bi jih to pomaknilo stopničko višje po prehranjevalni oz karierini lestvici. Brrr in fej.
Če se vrnem k opravičilu dohtarju umetno ustvarjenih znanosti, ki mu ga ne bom povedala v živo, ker ne upam reskirat, da se bova s tem vrnila na začetno točko, ki res obojestransko ni bila dobra, ali pa da se mu bo kaj zaletelo, mu majhne pluse štejem že kar nekaj časa, ker je eden redkih, ki čisto skulirano upa prijeti mojo puščico polno cinka, kar z roko in jo fašem takoj nazaj in moja cinična pojava, dobi servirano nazaj ravno tisto kar išče. Pa še mojster za komplimente je. Le katera ženska si ne želi slišati, da je najbolj koščena v pisarni in ko je bilo še dosti pred poletjem in sva kar nekajkrat zjutraj, čisto slučajno istočasno parkirala na parkirišču in šla skupaj do službe in enkrat potem na vhodu ni mogel najti kartice za logiranje, ker ostala v avtu, ker je baje tako hitel zaklepati avto, da se je lahko sprehodil z mano do vrat … Seveda komu le ne bi polepšala jutra svetloba, ki odseva iz mene do devete ure dopoldan, ker zoprna postajam šele kasneje, po kosilu, ko se me ljudje že malo navadijo in se mi ni treba več pretvarjati, da sem sonce.

Dancing in the starlight - Mick Jagger

Skratka predavanje res ni bilo slabo. Tudi, če sem se prehodno psihično pripravljala na dvakrat po tri ure neznosnega dolgočasja in mukotrpnega poslušanja in si želela nadzemeljskih možganskih funkcij, ki delajo to, da se kazalci na uri premikajo hitreje in sem pred tem, pri dohtarju osebno preverjala, žal nič kaj preveč diplomatsko, če nam na koncu misli dati izpit, kjer bomo morali opisno na 2 avtorskih polah povzeti 23 najbolj pogosto uporabljenih pogajalskih tehnik in če bomo morali pred pričetkom podpisati izjavo, da tehnik ne smemo uporabljati na šefu in Malem Budi, ko pride v debato naša plača.

Mali Buda je šef od mojega šefa in je meter devetdeset visoko poosebljenje kalkulatorja, ki dnevno funkcionira na 160kmh in bo enkrat na poti okoli sveta srečal samega sebe, ki že od rojstva ni bil nikoli tiho 30 sek skupaj, tekoče govori dva tuja jezika in skrbi, da naši cilji niso prenizki, da skrbimo, da je naš filter priložnosti vedno poln in da kupcem ne popuščamo cen razen, če nam grozijo s smrtjo in v soboto zvečer urejamo svoje zapisnike v najbolj osovraženem računalniškem programu pod soncem, ker je na žalost njegov najljubši in zna noter tudi sam vse najti in je precej sladkosned in mi ga je zadnjič uspelo malo spraviti v zadrego, ker mi je hotel dati še eno delo, jaz pa nisem hotela reči »da« in sem ga na koncu z molkom in gledanjem naravnost v mizo prisilila, da mi je ukazal in mu je videti, da mu je bilo malo »bad« in čisto presenetljivo sem ga imela čast poslušati, kako je željnemu preboja na karierni lestvici, dajal psihološke nasvete, kako mora nekega človeka sprejeti takega kot je, ker drugačnega ni in da naj si postavi mejo, do kje ga spusti … Takrat sem ga prekrstila v Malega Budo, ker za Dalajlamo se smeji premalo.

Robbie Williams - Be A Boy

In sem imela resne pomisleke, če se ni Malemu Budi malo skisalo, da je predavanje dal dohtarju in če smo res že tako na koncu, da si ne moremo privoščiti enega zuanjega dohtarja, ki bi verjetno povedal slabše, a bi več računal.
Edina stvar, ki jo lahko doktorju umetno ustvarjenih znanosti oporekam, so rezultati vprašalnika s katerim nas je predhodno testiral, da nas je prebral kakšni pogajalski tipi smo, ker sem preveč mehkodušno bitje, da bi lahko res bila tekmovalni tip, ki nekako nekje globoko v sebi nakazuje tudi malo pripravljenosti na sodelovanje in samo eno trohico sočutja. Jaz in Donald Trump sva baje duši dvojčici. Žal ne znam ugotoviti, kjer sta se najina bančna računa ločila.

Če ni po moje, potem ni. Nikoli mi ni vseeno, kaj je. In vedno se pregrizem do konca pa, če moram pri tem pljuvati kri. In principi mi res gredo dobro z jezika, le živim jih malce težje, ker se mi svaljkajo pod nogami.

Bruce Springsteen - Fire



Reddit
Avtor: drsalka Objavljeno: 22:46 | Kategorija: 
Stalna povezava | Obvesti prijatelja o sporočilu | Komentarji: (3) | Mi kaj poveš?
17. 06. 2013
...




Čutim strašno željo, da napišem nekaj besed o travi, ki se suši na soncu in od sebe daje tisti vonj, ki ga ima lahko samo trava posušena na soncu. In peklensko vroči večeri, ko zrak ostane ravno še dovolj svež, ko v tri krasne visiš na balkonu, ker se ti zdi škoda vzdušja v zraku, da bi ga šel prespati in inhaliraš globoko in te prime, da bi bos tvegal pikanje in žgečkanje, ker bi šel gledat zvezde in tam počakat na jutro. Še malo in dalo se bo loviti kresnice v kozarec od marmelade.
In tista vijolična črta, ki se na večer potegne čez obzorje in lebdi, dokler ne pade mrak. Ponavadi jo, vsak večer točno ob isti uri, presekata dve letali, ki letita na nekam Severozahod. Potem črta ugasne in je samo še noč in ti ležiš pri odprtem oknu, poslušaš temo, ki daje toliko enih glasov od sebe in razmišljaš o besedah, ki so se ti čez dan nabrale v glavi. Nekatere še vedno znajo zadeti ravno tam, kjer si najmehkejši in si jih ponavljaš in ponavljaš in ponavljaš, da se res vpijejo vate, ker se bojiš, da bi jih kdaj utegnil pozabiti. Lepe besede so res nekaj, kar je dobro hraniti zelo blizu srcu. Ja, tiste takrat, so bile definitivno vredne vsaj ene krajše večnosti. Kot divje jagode, ki so najbolj sladke jagode na svetu. Fantazija. Zanimivo,da nekaj tako majhnega, rabi tako malo sonca, da ustvari tak okus. Če bi bila jaz okus, potem se še odločam med divjimi jagodami in češnjami, lahko pa tudi, da bi bila melona ...
Tale se mi danes na ponavljanje vrti in si je ne morem spraviti iz misli. Tako in drugače. Tudi vem zakaj. Tudi to, da ni kaj spremeniti. 


<>








Reddit
Avtor: drsalka Objavljeno: 21:27 | Kategorija: 
Stalna povezava | Obvesti prijatelja o sporočilu | Komentarji: (1) | Mi kaj poveš?
14. 06. 2013
Zen


To je vsaj osemkrat začet prispevek, ki se ni hotel napisati. Ko sem že zatipkala, sem se vedno premislila in vse skupaj zbrisala, ker sem kar naenkrat dobila občutek, da nimam kaj za povedat. Pa ne zato, ker bi bila prazna. Ne moreš verjeti, a je bilo kot, da sem zen. V stanju pomirjenosti same s sabo. Kocke so zložene, vzorec razumem. Pepita. Črno in belo, nič sive. V bistvu ni temu čisto tako, ker je vmes zelo veliko zelene, ki mi seže do pasu in vmes izgovarjam čarovniške uroke, ki preganjajo klope in ugotavljam, da mi zelo zgodaj načeta jutra, delajo dobro tudi, če kakšno jutro preklinjam superge, ko se vlečem iz postelje.

Sploh zdaj, ko se je nebo odprlo in se par minut čez pet po njem razlije jutranja zarja in s šoferjem avtobusa sva prejšnjo soboto ob Radleju oz dveh, podpisala pakt o premirju. Jaz tečem po levi in on me pri tem ne povozi. Zakon. Je moj bratranec in ve, da bi bilo povoziti me drago.

Ugotovila sem tudi, da je zaplezanje in hropenje v tisti Ž klanec, najboljša psihoterapija, ki mi postavlja stvari v pravo perspektivo in s tem, da si skoraj spustim dušo, mi včasih po nesreči izpuhti kakšen vprašaj, ki je kot, da bi se mi prilepil v možgane. Včeraj je klanec zmagal in tik preden, sem odnehala in skozi ciljni del prehodila v duhu: »Vem, kdaj pridem to tam, kjer moram nehat.« Pametno. To bi morala upoštevati še kje drugje. Bo kar bo. Ampak to, da je končno res poletje, je zakon. In to, da je v Misiji nemogoče zmagala Polona. Vsaj 1x v življenju sem stavila pravilno in mogoče le zadenem all inclusive Moskvo in sinoči je prispel mail, da mogoče je upanje, da si ne zmišljujem zgodb v prazno. To je res bila ena jutranja zabava ta teden, ko sem ugovovila, da treh avtobusov pred sabo ne morem prehiteti, pa če se zatrobim.

Saj sem rekla, da takoj, ko se pošteno pregrejem, postanem zen. Ker ob zakurjeni centralni ni isto. Tudi če smo se pretvarjali, da je piknik in smo v pečici zraven pekli čevapčiče.

Je pa soseda včeraj otvorila svoje mini vroče kratke hlače tako da, ja sezona baliranja na vasi, se sedaj uradno začenja na polno in če hočeš na vasi biti in, moraš ob tem pomembnem vaškem dogodku, ko stopiš iz hiše, najprej pogledati na levo in na desno, da te ne povozi kdo z bilokakšno kmetijsko mehanizajo in seveda, če si ženskega spola, moraš na sebi razkazati vsaj kaj iz nove kolekcije Calzedonia, Intimissimi, …  Ja no, saj lahko je tudi izpred parih let, pomembno je, da se vidi, ker če sosed napredek soseda nadzoruje z daljnogledom iz domačega oporišča, beri balkona, ker je on pač šele četrti na dnevni listi za baliranje in ima ravno čas in seveda, če ga vprašaš bo itak rekel, da samo gleda kam nese tiste oblake, da se ne bi slučajno vlilo… so detajli pomembni. Itak kaj bi mi o nevarnostih kožnega raka, sončnih opeklin, da te samo v modrcu in vročih hlačkah nagazi traktor, ker šofer med vzratnim obračanjem sena ne vidi baš dobro, ali pa da te v palačinko splošči podivjana 200 kilska bala.

Sončne opekline so krasen spomin na poletje. Jaz nikoli ne bom pozabila Malte, ker od takrat imam novo kožo, ker sem si staro olupila dol, ene dvakrat in zelo na živo.



Reddit
Avtor: drsalka Objavljeno: 15:07 | Kategorija: La Dolce Vita 
Stalna povezava | Obvesti prijatelja o sporočilu | Komentarji: (1) | Mi kaj poveš?
6. 06. 2013
Nekega Jutra, Ko Se Zdani


Včasih se mi uspe zbuditi, ob pravem času in na pravem mestu. 



Ne bom rekla, da zdaj stvari bolj razumem, sem pa presenečena sama nad sabo, kako sem z lahkoto prebavila dejstva. Ni me zvilo in nisem se prelomila na pol. Grisini s sezamom so odlično meditativno orodje, če se ti ostanki sezama stresejo za ovratnik potem, ko jih poskušaš popiti iz vrečke. Danes sem dobila pohvalo, ki je bila tako nepričakovana, da si jo moram zapisati v pisane bukve, kjer še vedno po starem shranjujem dragocene besede, da je slučajno ne bi pozabila. Lahko bi slutila, da se mavrica na tešče ne pokaže kar tako, čisto brez razloga. Samo še piš iz Dalmacije manjka in bi se lahko reklo, da so zgodnje poletne nevihte lahko včasih tudi 100% popolne. Ma vseeno, dež lepo te prosim, daj si malo odpočiti od vsega tega padanja. Ja, saj priznam. Še vedno padem v "žvaniment" na določene besede.



Amen. V imenu poletja.



Reddit
Avtor: drsalka Objavljeno: 19:39 | Kategorija: Greš z mano? 
Stalna povezava | Obvesti prijatelja o sporočilu | Komentarji: (1) | Mi kaj poveš?
2. 06. 2013
Skriti Zaklad



Dodajam na seznam stvari, ki jih mrzlim …

Zaenkrat imam na njem čiščenje avtomobila, ki vključuje notranje čiščenje spodletelih sladolednih premikov, blata z armature, ki se lahko zgodi čisto slučajno, razlitje goriva za moped v prtljažniku ipd. Potem gremo na zunanji del, ki je seveda čiščenje pokopališča krvavo razmazanih muh v pašteti, ki se zamaže v vse pore srebrne barve. In seveda pranje psa potem, ko se živ in čisto nalašč zakoplje v kup gnoja in še par stvari za katere me celo plačajo.

Ostalo mi kar gre in mi tudi ni preveč odveč, je pa res da včasih rabim precej navdiha preden vžgem in iskra za vžig prihaja zelo počasi peš iz skrajnega severa Finske. Kondicija pač ni njena močna točka in ima pa odličen izgovor – nizek pritisk in temu posledično oblake v glavi, ki onemogočajo miselne operacije, ki programirajo gibe telesa za izvajanje določenih hišnih in izven hišnih opravil.

Od danes dalje, dodajam na seznam »Nevšečkov« čiščenje pesjaka potem, ko hišni ljubljenec na nekem pobegu najde skriti zaklad in ki so ga gospa Mati celo oklicali kot primer prave pasje zvestobe, ker je jo skliznil njej in ker ga ravno ni imela takoj čas iti iskat in ker je potem tok dogodkov na vasi povzročil, da je čisto pozabila, da ji je ušel in se je šele po kosilu spomnila, da presneto, saj mi je zjutraj pobegnil pes in sumim, da se verjetno šele po siesti, opravi na iskalno akcijo in ugotovi, da pesjak deluje prazen samo navidezno, ker da se je pesjanski ubežnik našel sam od sebe in spi v svoji uti, že kdo ve koliko ur dopoldneva, pri odprtih vratih pesjaka in da je iz vdanega pasjega pogleda prebrala: »Sem mogu iti spat v uto, ker so vrata od pesjaka odprta in je bil prepih. In hvala nisem lačen, ker sem jedel na izletu.«

Skratka, včeraj sem ugotovila, kaj je bil razlog, da je pesjanski ubežnik ni bil lačen in danes sem tudi občutila z gumijastimi rokavicami in v občutku, kako je, če se ti s cevi za zalivanje vrta sname nastavek za regulacijo curka in se v tiste pol ure dopoldneva, ko ravni ni pršelo iz nebes, uspelo oprati glavo in skoraj utopiti se na kopnem, ker zblodeli curek na polno, me je zadel ravno med nos in usta. Sem si tudi uspešno natočila vodo v gumijast škorenj in na sebi oprala dvoje hlač.

In vse to samo zato, ker imamo radi pse.

Ker so tako inteligentna živalska bitja in ta presneta zimsko dlako puščajoča gmota klopov, ker tista antiklopovna reč ne prime tudi, če mu jo na kožuh razlijem v dozah za medvede, me je celo en del popoldan pustila v prepričanju, da pesjansko driskanje v slapu in bruhanje v vodometu, povzročila petkova skuša iz Merkatorjeve konzerve, ker se mi je zdelo, da je olje mogoče malo čudno dišalo, a konzerva je bila definitivno kupljena sveža in ni bila iz kakšne starojugoslovanske javne zaloge. Je pa res, da se običajno z navadno pasjo pašto kombinira Rio mare, modroplava tuna, če že ravno ni ta prave puranove omake …

In to ob dejstvu, da se zaradi časovne stiske in neprimernih vremenskih pogojev že tri mesece zelo uspešno izogibam tradicionalnemu, vsakoletnemu spomladanskemu čiščenju pasje rezidence in jo vedno planiram za ta konec tedna in potem v ponedeljek rečem: »O krasno, pa mi le spet ni uspelo. Bom naslednji konec tedna zares«, kar itak ne mislim zares.

No, Modri Dirkač vsaj ni nek površen pes. Ko je treba pobruhati in predriksati 8m2 z lesenimi deskami tlakovane površine v pesjaku, naredi to temeljito v vsak 20 cm kvadrat po eno porcijo. Bruhanje je prihranil, zelo prikladno, za streho pasje ute, ker potem od tam tako zelo prisrčno spolzi dol po stenah ute in za sabo pusti pesem, o kje so tiste stezice.

Moj želodec je poskušal ostati trden in zakaj bi pila kavo, se martinčkala na soncu in brala bukov, če na spokojno nedeljo, ko se celo prikaže 10 cm sonca izpod sivine, lahko čistim pesjak.

Pes je res pametna žival in če ga imaš v svojem življenju, je tvoje življenje tako zelo bogatejše za drobna in prisrčna presenečanja.

Ko sem preložila pesjansko zbirko ročno oz gobčno prinesenega potočnega kamna, sem odkrila iz zgodovinskega vidika nezanimivo lobanjo, ki je svoj čas pripadala neki pritlikavi divjadi in se je njeno življenje izteklo nihče ne ve zakaj in tudi ne točno kje, bilo pa je nekje v naravi, na svežem zraku in na gomili verjetno še zdaj cvetijo majske cvetlice, le grob je prazen, ker seveda nikakor drugače kot po naključju, je naša prinašalec klopov zavohal sočno dišečo kost in kopanje je za prinašanjem kamnov drugo najljubše odpravilo. Lobanja, vsaj dva letna časa marinirano v kompostiranem listju, zemlji in 3D vlagi. Na to kaj je bil del, ki ga je požrl in če pomislim, da bi skriti zaklad lahko zaslutila že dva dni nazaj, ker se mi je zdelo, da okoli naše bajte tako malo preveč smrdi …

Rezultat: odpeljane pol samokolnice potočnega kamenja, ker kazen mora biti vzgojna, me je pa »Nicholas Cage« pogled prepričal, da sem mu 10 izbornih primerkov pustila. Polne 3 ure Tekvadoja z lopato, metlo, sirkovo krtačo, 3 litri domačega sadnega kisa, ki je naravno čistilno sredstvo in če zdaj pogledam v pesjak, se Modri Dirkač zdi sam sebi, kot da je v solati.

Moja izkušnja je bila globoko duhovna. 



Reddit
Avtor: drsalka Objavljeno: 21:51 | Kategorija: La Dolce Vita 
Stalna povezava | Obvesti prijatelja o sporočilu | Komentarji: (0) | Mi kaj poveš?
29. 05. 2013
Gruda Zemlje



Se včasih vprašaš,

kako je občutiti,

ko s tal pobereš,

da med prsti zdrobiš,

grudo zemlje       

in potem stegneš dlan,

tako daleč stran od sebe,

da dosežeš do tam,

kjer so tvoje meje,

če si stopiš na prste.

 

Razprtih dlani,

stoječ na prstih

potem čakaš na severni veter,

da pride in jo odnese s sabo.

 

Medtem,

ko čakaš, imaš v resnici čas,

da premisliš.

 

O tem,

če je občutek topel

tudi, če je veter hladen?

 

Zakaj so spomini vedno lepi?

 

Po čem ti dišijo misli?

 

Zakaj se pogled lahko ukrade?

 

Kako,

da možno celega človeka,

shraniti v enem majhnem srcu?

 

In kako je,

bosopetemu stati na dežju

in te mokra trava žgečka po podplatih?

 

Smrt nikoli ne potrka,

preden vstopi v tvoje življenje.

 

Lahko tudi,

da ko je že vse zeleno

in v maju

in zato ni dobro,

da preveč odgovorov umre s tabo.

 

Potem si prah,

nato gruda zemlje,

dokler se nekdo ne skloni

in te pobere.

K soncu.



