Kontracepcija (do)plačljiva? Seveda, zakaj pa ne?
06:00, 14. 07. 2013 .. Objavljeno v Domovinske in družbene modrosti .. 4 komentarji .. Stalna povezava .. Obvesti prijatelja o tem sporočilu
Ponavadi je tako, da se vedno ljudje borijo za vsako "pravico", ki jim jo kdo hoče vzeti - pa četudi pravzaprav tisto niti ni bila pravica. Ali pa četudi jim je morda nihče ne misli vzeti ...
V glavnem bi ljudje hoteli imeti pravico do vsega mogočega ... In ponavadi se jih večina oklepa.




Tokrat (vir: MMC RTV Slo) so nekateri planili pokonci, češ da bodo morale odslej ženske doplačevati novejšo hormonsko kontracepcijo (menda je peticijo proti podpisalo 1.700 ljudi - do 12. julija 13) - Zavod za zdravstveno zavarovanje Slovenije (ZZZS) je namreč napovedal, da morda jeseni ob določenih pogojih uvede doplačila za sodobnejša kontracepcijska sredstva - in s tem prihrani 1,7 milijona evrov. 
Lani je bilo predpisanih 333.636 receptov za hormonsko terapijo v vrednosti 6,4 milijona evrov.
Na ZZZS-ju menijo, da so cene kontraceptivov v Sloveniji previsoke in da bi lahko prihranili do 1,7 milijona evrov.
Na ZZZS-ju pravijo tudi: "Terapevtske skupine so medsebojno zamenljiva zdravila: če zdravnik predpiše generično ali originalno zdravilo, zavarovalnica plača najcenejše z isto učinkovitostjo, sicer mora bolnik doplačati. Če pa je v skupini zdravilo, ki ima prednost za konkretnega pacienta, se mu določi dodana vrednost, izražena v odstotku cene primerljivega odmerka – v tem primeru bo doplačilo manjše ali ga sploh ne bo."
ZZZS pravi, da bodo vplivali na to, da bo farmacevtska industrija znižala cene primerljivih zdravil, saj ugotavljajo, da so v zadnjih letih cene zdravil preplačevali od 30 pa celo do 50 odstotkov.
Ginekologinja Lucija Dežman Vrabič o tem, kaj bi morebitno doplačilo pomenilo za ženske, pravi: "Za ljudi iz zavarovalnice, ki pravijo, da doplačilo za kontracepcijo v višini dveh evrov ni nič, pravim, da zanje res ni nič, za nekoga v Tržiču pa je to za teden dni kruha."
Doplačati 2 evra za neko zdravilo? (Pa saj ne gre za 2 evra na teden, temveč mogoče na škatlico tablet, ki so za en mesec? Morda za tri mesece?) Za koliko zdravil, ki so res zdravila!, je potrebno doplačati!  (Kontracepcijske tablete v prvi vrsti vendar niso zdravila!!! In marsikje v Evropi kontracepcijska sredstva niso razvrščena med zdravila, ampak sodijo v svobodno izbiro – in se torej sploh ne krijejo iz javnega denarja.) Sama grem tako redko v lekarno, da nisem več na tekočem glede zdravil, a dobro se spomnim, da sem morala pred leti plačati tudi nekatera zdravila na recept, ki so bila predpisana za otroka. Kakšno zdravilo celo v celoti, ne le delno.
Prav tako moramo do/plač/ev/ati precejšne vsote za očala (tudi za otroke), slušne aparate in še kaj, kar ljudje nujno potrebujejo za čim bolj človeka vredno življenje.
Hormonska kontracepcija po mojem mnenju ni niti zdravilo (saj ne zdravi!) niti ne prinaša prave sreče uživalcem - razen če je sreča to, da ženska sme imeti spolni odnos kadarkoli glede na ciklus. 
Jaz osebno sem mnenja, da z vnašanjem hormonov v telo ljudje delajo sebi škodo - v zdravo telo, za katerega bi bila ženska pravzaprav lahko hvaležna, vnaša neke snovi, ki potem spreminjajo naravni ciklus. In ga delajo "bolnega", nenaravnega. Tabletke delajo žensko umetno nosečo. Kot bi zafrkavali telo, ga hote prelisičili.
Namesto, da bi sodelovali s telesom, z naravo ... Malo čudno se sliši, da spada hormonska kontracepcija v skrb za reproduktivno zdravje žensk in otrok! Nekaj drugega je, če nekdo dobiva zdravila, tudi hormonska, bolan človek.
Kdo lahko stoprocentno zagotavlja, da ne utrpijo posamezne ženske velike škode zaradi hormonske ali pa zaradi abortivne kontracepcije? (Hormonska kontracepcija je ponavadi tudi abortivna - torej povzroči splav, če je prišlo do nosečnosti.)
Če bi ljudje zares morali plačati kontracepcijo in hotene abortuse, bi morda bolj premislili ...? 
Vem, bogati bi si vse lahko privoščili, nastradali bi revni.
Ampak - ali bi res nastradali? Kaj pa če bi se vendar učili o sebi, o svojem telesu, o delovanju telesa ... o zakonitostih ciklusa, rodne dobe, plodnih dni ...?
Kaj pa če bi ljubeč par v skupni skrbi zanju postal še bolj ljubeč?
Nemogoče?
Ni.
Po moje je vredno vse tega, da se imata dva res rada in sta pripravljena zanju/zase tudi kaj narediti - nikakor pa ne to, da eden tvega zdravje in še kaj za "užitek" obeh.

Kontracepcijske tablete - kako delujejo in stranski učinki
Kontracepcijske tablete zastrupljajo (okolje)
Postkoitalna kontracepcija - tabletka za potem
Mirena, maternični vložek
Moja ljuba menstruacija
Simptotermalna metoda urejanja rojstev
O zanesljivosti simptotermalne metode

http://www.rtvslo.si/zdravstvo/kontracepcija-zzzs-bi-pri-tabletkah-prihranil-1-7-milijona-zenske-in-ginekologi-na-nogah/312924


Še citat s Facebooka: 
Pravijo nam, naj uporabljamo kontracepcijska sredstva, da bomo imeli varno in užitka polno spolno življenje. Če je res tako, zakaj potem dežele, ki imajo največjo uporabo kontracepcijskih sredstev, doživljajo največ ločitev? Ljudje se ne zavedajo, da postajajo žene razdražljive in ne želijo imeti več spolnih odnosov z možem zaradi vnašanja hormonov v svoje telo. Izsledki raziskave iz leta 2010 o vplivu hormonske kontracepcije na ženske možgane pravijo, da tabletke žensko spreminjajo in postaja druga oseba. Izgublja željo po spolnosti, postaja muhasta, depresivna.


Z reklamami ob mojem prispevku jaz nimam nič.
Samo umakniti jih ne znam.




Trenutno stanje duha: Torej: Glavni probem zame ni v plačljivosti tablet, temveč v tem, da tablete niso "zdrave" in po mojem mnenju ne pomagajo k temu, da bi se imela zakonca raje med seboj .... 

Kako se znebimo živalc, ki jih ne maramo imeti okrog sebe?
16:00, 13. 07. 2013 .. Objavljeno v Da bi rasli v vednosti in modrosti .. 8 komentarji .. Stalna povezava .. Obvesti prijatelja o tem sporočilu
Oja, vsi imamo radi živali, a ne vseh kot ljubljenčke, kakšne posamezne bi pa kdo kar odstranil s sveta, če bi bilo mogoče.
Verjamem, da vse živali, ki so, morajo biti, verjamem pa tudi, da imam pravico ne jih "nadvse ljubiti"! 
Tako v vrtu ne preganjam nobenih živali, le ustvarjam okoliščine, ki določenim živalim najbrž ne bodo všeč - in če jim bo dovolj neprijetno, bodo verjetno odšle. (kakšen link - prijateljske rastline - dobre in slabe sosede)
Tako imam v vrtu vse mogoče, tudi "škodljivce", a ne toliko, da bi mi delali resno škodo.



Kaj pa moremo narediti, da bi ne bilo raznih "neprijetnih" živali v hiši?
Lahko poskusimo in preizkusimo tele "recepte" (verjetno so prišli do mene po mailu, vendar več ne vem):

Mravlje: Mravelj se boste najlažje znebili s pomočjo kave. Kavo potresite okoli vrat, oken ali špranj, skozi katere prihajajo v vaš dom in opazujte, kako se bodo vašemu domu v velikem loku izognile.
Vinske mušice: Da bi se rešili te nadloge, napolnite kozarec z vinskim kisom. Vrh prekrijte s plastično folijo in jo nekajkrat prebodite. Vinske mušice bo pritegnil vonj kisa, v katerem se bodo utopile.
Muha: Nadvse nadležnih muh se boste najlažje znebili tako, da pomešate evkaliptus, cvetove detelje in nageljnove žbice. To mešanico natresite v vrečko in obesite s stropa, kjer bo muhe vztrajno odganjala.
Vonj po naftalinu: Če se vam je v dom prikradel vonj po naftalinu, si pomagajte z naslednjim nasvetom. V vrečko natresite meto, poper, rožmarin, sivko, lovorjeve liste, nageljnove žbice in cedro ter jo obesite v omaro. Neprijeten vonj po naftalinu bo izginil za vedno.
Miši: Pred neželenimi glodavci v domu se boste najbolje ubranili s pomočjo močnih vonjev. Poskusite tako, da pomešate eno žlico metinega tekočega mila s pol žličke kajenskega popra. Dodajte osem kozarcev vode in pripravek poškropite po stenskih robovih.
Ščurki: Ščurki bodo iz vašega stanovanja pobegnili, če jim boste nastavili nekaj pekočega. Pomešajte liter vode in dve žlici najbolj pekoče omake, ki jo v kuhinjski shrambi premorete. Mešanico nanesite na mesta, kjer se ščurki zadržujejo in nikoli več jih ne boste videli.
Termiti: Da bi se znebili teh žuželk, pomešajte štiri žlice marmelade, tri žlice konzervirane mačje hrane in žlico raztopine borove kisline. Žlico te mešanice nastavite na mesto, kjer so se namnožili termiti, pri tem pa pazite, da vašega domačega ljubljenčka ni v bližini. Termiti bodo mešanico odnesli v svoje gnezdo, da bi nahranili matico in potomstvo. Število termitov se bo zmanjšalo vsakič, ko boste postopek ponovili.
Bolhe: Bolh se boste najlažje znebili tako, da po preprogi posujete mešanico sode bikarbone in soli. Mešanica naj stoji vso noč, nato jo posesajte. Na drugih mestih lahko poskusite še z mešanico mode in limoninega soka.


Z reklamami ob mojem prispevku jaz nimam nič.
Samo umakniti jih ne znam.



Trenutno stanje duha: No, da vidimo ... 

Nekaj stvari, ki se jih lahko naučimo od psov :)
09:30, 13. 07. 2013 .. Objavljeno v Začutiti modrost narave .. 0 komentarji .. Stalna povezava .. Obvesti prijatelja o tem sporočilu





- Nikoli ne izpustite priložnosti za zabavo.
- Ko ljubljena oseba pride domov, vedno stecite k njej in jo pozdravite.
- Vzemite si čas za počitek in se raztegnite, preden vstanete.
- Bodite zvesti.
- Nikoli se ne pretvarjajte, da ste nekaj, kar niste.
- Izogibajte se ugrizu, kadar je dovolj, če samo zarenčite.
- Ko ste srečni, plešite naokoli in migajte s celotnim telesom.
- Spletite vezi s svojimi najbližjimi.
- Naj vas prevzame narava, svež zrak in veter v laseh.
- Najdite radost v vsakodnevnih stvareh – včasih zadostuje že dolg sprehod.

(s Facebooka)


Z reklamami ob mojem prispevku jaz nimam nič.
Samo umakniti jih ne znam.




Trenutno stanje duha: Res: tudi od živali se lahko učimo! 

Roka na srcu
10:00, 12. 07. 2013 .. Objavljeno v Modre zgodbe .. 2 komentarji .. Stalna povezava .. Obvesti prijatelja o tem sporočilu
Zadnje dni bolnik ni več tak, kot je bil. Nekako ni več "pravi".
Hana čuti, da je prizadet ob tem, ko dobro ve, da je z njim slabše.
Ga je strah? 
Česa? 
Same bolezni?
Smrti? Misli na smrt?
Hana ne ve.
Ko ga je pred nekaj dnevi tuširala, sta se tako lepo pogovarjala - in sodeloval je še. Zobe si je potem umil sam, sede pred umivalnikom.
A zdaj ... Zdaj ni čisto gotov, kaj naj s ščetko. Naredi, kar mu Hana reče. Uboga kot otrok, ki je vajen ubogati ... se pa sam ne sprašuje o smislu tega, kar mora narediti.
Morda bo poščetkal zobe, da "bodo drugi zadovoljni" z njim?
Zadnje dni je bolnik veliko v postelji. Sprijaznjuje se celo s tem, da je zanj dobro, če je ograjica dvignjena. 
Sprva ga je dvignjena ograja prizadela.
Hana čuti z njim.
"Ampak ... veste ... če se malo bolj premaknete, se lahko zgodi, da padete s postelje ... na tla ... to pa ne bi bilo dobro ..."
"... ne bi bilo dobro ..." ponovi za njo.
"Res ne bi bilo dobro. Lahko bi se kaj polomili. Ampak kadar sem jaz blizu, dam ograjo le do polovice. Prav? Ampak obljubite, da ne boste poskušati sami vstati."
"Ne bom ..." obljubi bolnik.
"Pokličite! Saj veste, tukaj je zvonec!" ga spet opozori.
"Aha. Zvonec."



In zdaj bolnik leži. Kadar pride sestra v sobo, ima zaprte oči. Diha mirno, vendar Hana vidi, kako je bolnik slaboten.
Četudi ima zaprte oči, se rahlo dotakne njegove roke. Da bo vedel, da ni sam. Če kaj potrebuje.
Bolnik odpre oči in jo z očmi poišče.
Nasmehne se ... milo. Toplo.
Z obema rokama jo prime za roko in si jo počasi položi na srce ...
Hano pretrese ta tako nežna, skorajda otroška kretnja.
Spomni se, da so delali raziskavo, česa si vojaki na fronti, tik pred bojem, najbolj želijo.
Največ želja je bilo popiti skodelico mleka ali pa krožnik juhe.
Psihologi so razlagali, da si človek, ki je v strašni stiski (kot vojaki tik pred napadom gotovo so), želi vrniti se v maternico (krožnik juhe, plodovnica je slana) ali k materi na prsi (toplo mleko).
Kaj si je pa želel njen bolnik? Njeno roko je stisnil na svoje srce.
Tudi njega čaka boj. Ga že bojuje.
Bolnik se smehlja. Barva obraza ni prava, a čezenj se je raztegnil tako mil smehljaj.
Hana čuti neizmerno bližino. Hvaležna je za toplino, ki jo je mogla bolnemu gospodu ponuditi. Hvaležna je za njegovo kretnjo. Tako otroška je bila.
"Vas boli?" potiho vpraša.
"Ja ..."
"Vas v prsih boli ...?" 
"Ja ..."
Morda pa njena roka blaži bolečino?
Hana se spomni, da je pred časom bral gospod knjigo z nabožno vsebino.
Ve, da je veren. 
"Ste zato, da moliva skupaj?"
"Ja!"
"Kaj pa bova?"
"Očenaš."
"Dajva. Naredim vam križ." Narahlo mu naredi križ na čelo.
"Oče naš ..." Bolnik pritegne. Ni vseh besed. Pretežko je zanj. Ampak saj je Hana z njim. Skupaj hodita ... Skupaj molita. Bolnikove besede kapljajo k njenim ... 
Hana ve, kako velika tolažba je molitev za marsikakšnega človeka.
Bolnikov obraz je miren, spokojen. Njena roka pa še vedno počiva na njegovem srcu ...



Z reklamami ob mojem prispevku jaz nimam nič.
Samo umakniti jih ne znam.




Življenje
23:00, 11. 07. 2013 .. Objavljeno v Kdor poje, dvakrat moli ... .. 0 komentarji .. Stalna povezava .. Obvesti prijatelja o tem sporočilu



z žarečim ognjem sonce greje
moje prezeblo telo hlastno žarke pije
naj me pregreje do kosti -
naj me srce vendar več ne boli

zdi se mi
da slišim že jesenske vetrove
kako po dolinah in čez polja hrumijo
skozi gozdove in drevesa bučijo in šumijo -
ko bi odpihnili vso bolečino
ki razžira srce

začutim kaplje dežja
jih je vedno več in več
stojim pod nebom
pod slapom oblakov
tečejo po licih solze slane
naj ohladijo pekočo bol
naj sperejo bolečino
naj se končno zacelijo rane




Z reklamami ob mojem prispevku jaz nimam nič.
Samo umakniti jih ne znam.




Trenutno stanje duha: Življenje ... Živeti ne pomeni vleči ravne črte, pač pa zvesto slediti krivuljam gor in dol, tja in sem ... In skušati biti zvest/a/ sam sebi ... 

Saj vem, raka imam
08:00, 10. 07. 2013 .. Objavljeno v Drobne modre zgodbe .. 8 komentarji .. Stalna povezava .. Obvesti prijatelja o tem sporočilu



Bolnico boli, zelo. Vendar odklanja zdravila proti bolečinam.
Hana, ki sama tudi odklanja zdravila - skoraj nikoli ničesar ne vzame -, ji pravi: "Ni potrebno, da vas boli."
"Nočem se zastrupljati."
"Če boste dobili kaj proti bolečinam, se ne boste zastrupili. Res ne. Prehudo je, če vas kar naprej strašno boli. Saj je pretežko tako živeti."
Vstopi zdravnik. Ve, kako je z bolno gospo. Ve, da gospa odklanja preoblačenje in umivanje, ker jo tako zelo boli.
Sede k njej, prime jo za roko in jo počasi povpraša po počutju. Gospa ne ve, kaj bi rekla.
Potem ji zdravnik razloži: "Vaša bolečina ni dobra bolečina. Je slaba ..."
Hana pomisli: "Pa res. Bolečina je dobra tedaj, ko človeku sporoči, da je nekaj narobe. Ko ga opozori: Pazi! A ko postane bolečina vse, kar prežema človeka celega, tedaj bolečina nima več tega pomena. Tedaj postane bolečina bolezen sama. Tedaj je vse, kar človek čuti, bolečina."
Zdravnik mirno in nežno razlaga bolnici, kako ji bo zdravilo proti bolečinam olajšalo življenje.
"... Naj vam povem, kakšno bolezen imate, kako je z vašo boleznijo ...?"
Bolnica molči. Samo gleda ga s široko razprtimi očmi in molči.
"Ne?" povpraša zdravnik.
"Vam povem čez nekaj dni? Če boste želeli ..."
Zdravnik odide, takoj ko zapre za seboj vrata, se bolnica obrne k sestri: "Saj vem, kaj mi je, raka imam. Ne more mi povedati drugega, kot to. Pa da mi mogoče lahko naredijo kakšno operacijo ali pa da mi je ne morejo ... Ampak ... od nečesa pa mora vsak umreti ..." Gospa mirno govori in gleda sestri naravnost v oči.
Tako mirna ponavadi ni.
"Res je. In, veste, ni potrebno, da vas kar naprej boli. Ni potrebno, da trpite bolj, kot je nujno. Ko vas preoblačimo, pa le vzemite kaj proti bolečinam. Ni potrebno, res ni potrebno, da vas boli ... Že tako je včasih življenje dovolj naporno."
Bolnica prikima ... 



Z reklamami ob mojem prispevku jaz nimam nič. Samo umakniti jih ne znam.




Indijanec in murenček - čemu namenjamo svojo pozornost?
15:00, 9. 07. 2013 .. Objavljeno v Drobne modre zgodbe .. 6 komentarji .. Stalna povezava .. Obvesti prijatelja o tem sporočilu
Indijanec, ki je živel še v naravi, je obiskal svojega belega prijatelja v velikem mestu.
Ni se počutil dobro v hrupu, naglici in v slabem zraku. Prijatelja sta potem skupaj šla po ulici.
Indijanec je nenadoma obstal in prisluhnil: "Slišim murenčka, nekje poje!"
"Zagotovo se motiš, tu vendar ni murenčkov. In tudi če bi bili, jih v vsem tem hrupu itak ne bi mogli slišati," je odvrnil beli prijatelj.
Indijanec je šel nekaj korakov naprej in obstal pred hišo, ki jo je preraščal bršljan. Razmaknil je liste in našel murenčka.
Začudeni prijatelj je potem rekel: "Slišal si murenčka ... Tvoj sluh je bolj izostren od mojega," je dejal prijatelj.
Indijanec pa je odkimal, potem pa rekel: "Moj sluh ni nič boljši od tvojega sluha ... ali od sluha belca. Dokazal ti bom, da je tako." Segel je v žep, iz njega vzel kovanec in ga vrgel na pločnik. Takoj se je več ljudi ustavilo in pogledovalo naokoli.
"Vidiš, dragi prijatelj, to ni odvisno od sluha. Kar zaznamo, je odvisno predvsem od tega, čemu namenjamo svojo pozornost."

(Na pamet obnovljena indijanska zgodba.)


... ni ravno murenček! 



Z reklamami ob mojem prispevku jaz nimam nič.
Samo umakniti jih ne znam.




Trenutno stanje duha: Komu, čemu namenjam svojo pozornost? 

Novo leto v mojem življenju
21:00, 8. 07. 2013 .. Objavljeno v Utrinki modrosti .. 5 komentarji .. Stalna povezava .. Obvesti prijatelja o tem sporočilu



Začelo se je novo leto v mojem življenju.
Koliko enih sledi je že na moji poti.
Koliko samo mojih in koliko tistih, ki so prišli k meni in bili z menoj.
Nekateri ostajajo, drugi gredo. Drugam.
Niso vse poti skupne, ne ostajajo vse skupaj za vedno.
Za nekatere sem še posebej hvaležna. Za nekatere, ki - vem - me imajo radi.
Dotikajo se me pa tudi drugi.
Sicer pa ljubezen ni vedno prijetna.
Ni vedno lahko biti hvaležen za vse, kar pride v življenju ... niti za vse ljudi, ki pridejo na pot ...

Ko vas pokliče ljubezen, ji sledite, 
čeprav je njena pot strma in težka. 
In kadar vas vzame na svoje peruti, se ji prepustite, 
čeprav vas utegne meč, skrit med njenim perjem, raniti. 
In kadar vam govori, ji verjemite, 
četudi vam njen glas pretresa sanje, kot vam sever pustoši vrtove. 

Kajti tako kot vas ljubezen krona, vas mora tudi križati. 
Pripomore vam k rasti, a vas tudi oklesti. 
Tako kot se vzpne do vaših višin in vam boža najtanjše veje, ki trepečejo v soncu, 
bo prodrla tudi do vaših korenin in jih stresla tam, kjer se oklepajo zemlje. 

Kakor žitne snope vas zbira k sebi. 
Omlati vas, da bi vas razgalila. 
Preseja vas, da bi vas rešila plev. 
Melje vas do čiste beline. 
Zgneta vas, dokler ne postanete voljni. 
Nato vas izroči svojemu ognju, da bi mogli postati sveti kruh za božjo gostijo. 

Vse to vam stori ljubezen, da bi spoznali skrivnost svojega srca in v tem spoznanju postali delček srca Življenja. 

In ne domišljajte si, da morete usmerjati tok ljubezni, 
kajti ljubezen bo, če se ji le zdite vredni, usmerjala vaša pota. 
(K. Gibran, tukaj celotna pesnitev)



Dotaknilo se me je nekaj voščil. Renatino je bilo na blogu.

Na poseben način odmeva še nekaj voščil, enega bom zaklenila v srce, tukaj pa bom zapisala dve:
eno je bilo v objemu z željo iz srca: "Želim ti, da prečistiš svojo ljubezen!" Kako vem, da je bilo voščilo iz srca! - Tudi jaz upam v to ...

In še eno, ki me je pogrelo globoko v srce:
... Naj bo ta dan poln veselja in miru,
naj ti bo spomin, s kakšno pozornostjo in ljubeznijo si bila zamišljena in spočeta in rojena in nošena skozi življenje,
naj ti da vsak dan moči za vzhode in zahode, za vzpone in spuste,
naj se zaradi njega vsak dan sliši "Bodi človek!" s tvojega začetka - in postaja v tebi novo stvarjenje.
Hvala, da sem lahko ob tvoji poti.
Res, toplo, toplo.

Otroci so tudi spekli torto, hvala, otroci. V roki imam izdelek iz papirja enega od otrok ("Kdo misli nate?" in vpisani so vsi moji!), na mizi so še drobcene rožice, na polici je pa piščanček, ki ga je zame kupil Najmlajši - in ker ve, kako sem proti baterijam (neekološko!), je poskrbel, da je piščanček za naviti! Tako imam zdaj na "stara leta" spet eno novo igračko. In vem, kako je Najmlajši posebej mislil zares name. Tudi od njega podarjena čokolada ima posebno vrednost. (En dan jo pa razdelim. Ko bomo vsi ali vsaj skoraj vsi skupaj ...) 
Morda bova pa piščančka kmalu navijala skupaj z Vnučkom? 




Z reklamami ob mojem prispevku jaz nimam nič.
Samo umakniti jih ne znam.




Trenutno stanje duha: V upanju ... 

Ne odpustiti
13:30, 8. 07. 2013 .. Objavljeno v Drugi so zapisali modrost ... .. 8 komentarji .. Stalna povezava .. Obvesti prijatelja o tem sporočilu




Ne odpustiti pomeni v sebi zadrževati zlo. 
Zlo, ki razjeda dušo in telo 
temu, ki zadržuje, 
in temu, ki je povzročil dejanje. 
Ne odpustiti pomeni sodbo in kazen ... 
Neodpuščanje povzroča razgradnjo, ločitev 
in je nasprotje od ljubezni, ki gradi. 


Misel, ki mi jo je nekdo poslal kot sporočilo na mobitel (sem jo prepisala, malo skrajšano).
Se strinjam z njo?
Ja, nekako se.
Vem pa, da ni vedno odpuščanje lahko.
Vem, da včasih človek gara leta in leta, lahko celo življenje, da bi res dokončno odpustil.
Tako da doživljam to misel tudi kot sodbo tistega, ki jo je napisal, oz. tistega, ki jo je meni poslal.
In še nekaj: včasih se sodi ljudem, ki ne morejo odpustiti, ne pa tistim, ki so samo zlo sploh povzročili.
Seveda je pa razlika med ljudmi, ki ne delajo za to, da bi odpustili, in tistimi, ki želijo odpustiti.
Odpuščanje pa pride, ko pride - kot milost, kot dar Neba.


Z reklamami ob mojem prispevku jaz nimam nič.
Samo umakniti jih ne znam.




... delavec je vreden svojega plačila
15:00, 7. 07. 2013 .. Objavljeno v Domovinske in družbene modrosti .. 8 komentarji .. Stalna povezava .. Obvesti prijatelja o tem sporočilu
Ob včerajšnjem prispevku sem tako jasno čutila to, kako je edino prav, da ima vsak človek možnost kvalitetnega življenja. Tudi z materialnega stališča.
Ne, ni hudo, če človek pride kdaj v finančno stisko, hudo pa je, če to postane življenjska drža, iz katere človek ne more - ker nima nobenih pravih možnosti. Hudo je, če se revščina človeku zarije globoko pod kožo, vse do srca.

Spomnila sem se na dogodek izpred let, ko sem nekoga prosila za strokoven nasvet eni bližnji osebi.
Ker je bila naprošena oseba "aktiven kristjan", sem pričakovala "krščanski" pristop, krščansko pomoč.  
A se kasneje ni tako izkazalo. Vsaj jaz sem mnenja, da ni bilo krščansko.
Tako je bližnja oseba, ki je potrebovala pomoč, morala "pošteno" plačati "storitve", ki pa na žalost niso niti obrodile pravih sadov. Oseba, za katero sem prosila, je bila finančno na dnu (saj je šlo prav za to, da bi dobila denar od "tretje" osebe, ki ji je bila dolžna in ki ni hotela vrniti dolga). Nasvet je bilo potrebno plačati. Pa ne samo enkrat, ker je bilo nasvetov več. Kako plača človek, ki nima, si morem misliti. Trga od tistega za golo preživetje.
Ko je bila moja bližnja oseba čisto iz sebe ob znesku, ki ga je morala plačati, ji je oseba, ki je svetovala, rekla: "Tudi jaz moram živeti." (Ampak ni šlo za "kruh", temveč za "potico", ni šlo za osnovno, temveč za tisto "več".)
Pa ne samo to! Kako imajo ene"storitve" visoke "tarife". Komaj morem verjeti. 
In vendar ne delajo psihiatri, pravniki, zdravniki, glasbeniki, računalničarji in še kdo neznansko "večjega" in bolj odgovornega dela, kot ga delajo drugi. Glasbenica mi je rekla, da na poroki zasluži 400 evrov.
Prav tako imajo visoke cene pevci in instrumentalisti na pogrebih. 
Visoke cene imajo razni svetovalci (npr. psihologi).
Varovanje otrok npr. je pa recimo 4 evre na uro. Varovanje otrok ni odgovorno in naporno delo?
Marsičesa od tega si ne more privoščiti reven človek. Pa bi morda veliko bolj potreboval, kot tisti, ki finačno morejo kriti vse, kar potrebujejo, in več.
Pravzaprav bi moral biti poudarek na poštenem delu. Na zavzetem in vestnem in odgovornem delu.
In za pošteno in odgovorno delo bi moral človek zaslužiti toliko, kot potrebuje za življenje. (Komunistična misel?)


No, in zadnje čase se večkrat spomnim na tisto "svetovanje", ko sem bila čisto iz sebe od razočaranja, da mora oseba, ki ne dobi denarja, ki ji ga je nekdo dolžan, plačati nasvete - ki niso rodili sadov - zadeva se je pa dolgo vlekla.
Utemeljitev svetovalca: "Moram živeti ..."
Jaz tudi.
Jaz tudi "moram" živeti. Moram imeti za osnovne stvari, če je pa malo več, pa toliko bolje.
Tako lahko reče vseh dva milijona prebivalcev naše države.
Dotaknil se me je (današnji) evangelij ... z mislijo: "... delavec je vreden svojega plačila."
A ob tem v vsakdanjem življenju se sprašujem, ali je kakšen človek bolj vreden svojega plačila kot kakšen drug, ki prav tako dela? Je kdo bolj vreden svojega plačila kot kdo drug - zato, ker je morda hodil dlje v šolo? Zato, ker ima "prestižni" poklic, zaposlitev?
Oseba, ki je svetovala za veliko denarja, zasluži denar - ker pač spada k njenemu poklicu veliko plačilo?

Ob vsem tem so moje misli zaplavale v dobrodelnost. K delu zastonj. Tudi v prostovoljstvo. 
Eni ljudje lahko delajo kje zastonj, ker drugje dovolj zaslužijo, da to lahko počnejo. Drugi ljudje tako malo zaslužijo, da ne morejo delati zastonj tam, kjer bi se morda od njih pričakovalo.
Pa vseeno kakšni ljudje dajejo "vdovine novčiče".
Dosti lažje daje tisti, ki ima veliko, kot tisti, ki nima dovolj ... Ki nima. 
Vendar to ne pomeni, da tisti z "velikim plačilom" res delajo kaj zastonj ali da kaj podarjajo "ubogim".
Kakšni ljudje, ki imajo, dajejo - in dajejo iz srca.
Kakšni pa živijo v prepričanju, da niti zase nimajo dovolj.
Naj razmišljam kakorkoli, pridem vedno znova do tega, da bi vsak človek, ki dela (oz. želi delati, vendar mogoče ne dobi dela, s katerim bi zaslužil) moral dobiti toliko, da more kvalitetno živeti.
Vsak.
In to brez poniž(ev)anja, brez prosjačenja ... brez odlašanja. Po človeško.
"... zakaj delavec je vreden svojega plačila." (Lk 10, 7)





Lukov evangelij 10,1-12

Drugi svet

Z reklamami ob mojem prispevku jaz nimam nič.
Samo umakniti jih ne znam.




Trenutno stanje duha: Da bi rasli v človeškosti in človečnosti. 

Recimo, da vam verjamem
19:00, 6. 07. 2013 .. Objavljeno v Modrost kot vsakdanji kruh .. 16 komentarji .. Stalna povezava .. Obvesti prijatelja o tem sporočilu
Zvoni telefon. Dvignem slušalko.
"Dober dan. Sem ... (pove ime) iz založbe Teinte."
Vzdihnem. Spet. Kako so mi odveč takile telefonski klici.
Reče: "Gospa, pri nas ste že kupili knjigo (pove naslov), zdaj pa je izšla knjiga z naslovom ..., govori o ..." Ne pridem do besede, da bi povedala, da ne bom kupila in da mu ni potrebno ničesar povedati.
Zamika me, da bi slušalko odložila.
Vendar se odločim, da tega ne bom naredila, zdi se mi preveč nečloveško.
Čakam na prvo priložnost, ko bo naredil v svojem govorjenju kakšen premor (pa naj kdo reče, kako ženskam ne zmanjka!) in ko ga, hitro vskočim: "Gospod, ničesar ne bom kupila."
On mi govori, kako zelo je tista knjiga dobra, ne spomnim se več, o čem je, naj bi seveda bila najboljša knjiga na področju samozdravljenja ali nekaj podobnega.
(Nedolgo nazaj so me prepričevali, mislim, da je bila ista založba, da ker sem že kupila pri njih eno knjigo, naj vendar kupim še drugo, ker tako paše k prvi in bom potem imela nekakšen komplet!
Kaj mi naj postane žal, da sem kupila sploh eno knjigo!? Pa kako so vsiljivi!)
No, tokrat me prepričuje, naj kupim, jaz pravim, da imam knjig doma veliko, tudi s področja zdravja in da se ne more vse to spreminjati iz dneva v dan ...
In poudarim, da ne bom kupila nobene knjige, pa če je še tako dobra.
In potem dodam: "In končno: navsezadnje moram dobro pomisliti, kako porabim denar ... V trgovini moram biti pozorna na vsak evro ..."
"Saj lahko kupite na obroke."
"Pač ne razumete, kako je to. Vi bi radi prodali knjigo, ki je jaz popolnoma nič ne potrebujem. Moram pa denar uporabiti za nujnejše stvari."
"Recimo, da vam verjamem. Ne vem, če vam bi ..."
"Meni je vseeno, če mi ne verjamete ..." 
Tako zaključi in končno odloži.
Butasto, toda vendar čutim, da ni čisto res, kar sem na koncu rekla.
Čutim, da mi ni vseeno ... Pa ne zaradi njega - on pač nima daru, da bi "slišal" - pač pa zaradi mene. Kaj pravzaprav njega briga, kaj jaz mislim in zakaj sem se odločila, kakor sem se.
Razmišljam, da je bil zelo vsiljiv in nepozoren. In pravzaprav žaljiv. "Recimo, da vam verjamem. Ne vem, če vam bi ..." Ja, žaljiv.
Presneto malo čuta ima za ljudi in vseh vrst stiske.



Ko po telefonu prosijo za sodelovanje v kakšnih anketah ali za kaj drugega, ponavadi sprejmem (če utegnem; vem, da je to "kruh" za nekatere ljudi), ampak to, da pa hočejo za vsako ceno nekaj prodati in sploh nočejo slišati, da ne bom ničesar kupila ... oz. niso pripravljeni verjeti, da nekdo nečesa ne želi ali ne more kupiti, ja, to me pa res moti. 
Saj menda imam pravico reči ne, če nečesa ne želim kupiti.
Kakšen je razlog, da ne bom kupila, je za prodajalca pravzaprav vseeno.
Zanj bi moralo biti dovolj dejstvo. Ja, ne. In nič drugega.
To, da pa tako odgovori, kot je odgovoril, je pa po mojem občutku žalitev.



Z reklamami ob mojem prispevku jaz nimam nič.
Samo umakniti jih ne znam.



Trenutno stanje duha: Grrrr. 

Gorje mu
22:00, 5. 07. 2013 .. Objavljeno v Kdor poje, dvakrat moli ... .. 8 komentarji .. Stalna povezava .. Obvesti prijatelja o tem sporočilu




Kot zemlja popije mnogo mnogo kapelj dežja,
ki padejo, poniknejo v njene globine,
tako tudi duša vsrka mnogo mnogo bolečin,
preden se uničujoče valijo 
iz neskončne boleče črnine.

Mnogo kapelj se skupaj zlije,
preden reka prestopi bregove 
in bobneč poje neubrane strašne melodije,
uničujoč tudi dobre sadove,
ki zoreli so ob bregeh -
to dela greh.

Gorje mu, 
kdor noče videti zla.
Gorje mu,
kdor priliva v skodelo gorja.
Gorje mu,
kdor molči in miži, ko kričati moral bi.
Gorje mu,
kdor si jemlje, kar njegovo ni.

Gorje mu, 
kdor laže.
Tak človek
sveto podobo
v sebi
maže ...

A enkrat vse mine ...

V mrzlo zemljo
vse
izgine.

Ali pa morda
ostane samo to,
kar živa ljubezen je bilo.



Gorje krivičniku, godilo se mu bo hudo, ker se mu bo vračalo po delih njegovih rok. (Iz 3,11)
Gorje mu, kdor se prepira s svojim upodabljavcem, on, črepinja med prstenimi črepinjami. Mar pravi glina svojemu lončarju: »Kaj delaš?« ali: »Tvoj izdelek ni nikakršno ročno delo.« (Iz 45,9)
Gorje mu, kdor si zida hišo brez pravičnosti, in gornje sobe brez pravice; kdor pusti svojega bližnjega garati brez plačila in mu ne da njegovega zaslužka ... (Jer 22,13)
Gorje mu, kdor kopiči, kar ni njegovo – doklej? –, in se obremenjuje z zaplenitvami! (Hab 2,6)
Gorje mu, ki pleni hudobni plen za svojo hišo, da bi svoje gnezdo postavil visoko in ušel roki stiske! (Hab 2,9)
Gorje mu, kdor s krvjo zida mesto in s krivico postavlja grad! (Hab 2,12)
Gorje mu, kdor nalije svojemu bližnjemu, prilije svoj strup in ga opije, da gleda njegovo nagoto! (Hab 2,15)
Gorje mu, kdor pravi lesu: »Zbudi se!« in nememu kamnu: »Vstani!« Mar te bo učil? Glej, prevlečen je z zlatom in s srebrom, a nobenega diha ni v njem. (Hab 2,19)
Gorje lažnemu pastirju, ki zapušča čredo! (Zah 11,17)
... če namreč eden pade, ga njegov tovariš vzdigne, gorje pa enemu, če pade, ker ni drugega, da bi ga vzdignil. (Prd 4,10)
Gorje njim, ki hudemu pravijo dobro, dobremu pa húdo, ki temo delajo za luč, luč pa za temo, ki grenko delajo za sladko, sladko pa za grenko. (Iz 5,20)
Gorje pastirjem, ki pogubljajo in razganjajo ovce moje paše, govori Gospod. (Jer 23,1)
Sin človekov, prerokuj proti Izraelovim pastirjem, prerokuj in jim reci: O, pastirji! Tako govori Gospod Bog: Gorje Izraelovim pastirjem, ki pasejo sami sebe! Ali niso pastirji dolžni pasti črede? (Ezk 34,2)
Gorje mu, kdor s krvjo zida mesto in s krivico postavlja grad! (Hab 2,12)
Gorje strahopetnim srcem in mlahavim rokam in grešniku, ki ubira dve poti! (Sir 2,12)
Gorje vam, ker ste zapravili stanovitnost! Kaj boste storili, ko vas bo Gospod obiskal? (Sir 2,14)
Gorje vam, brezbožni ljudje, ki ste zapustili postavo Najvišjega Boga! (Sir 41,8)
Gorje njim, ki so ti storili zlo in se razveselili tvojega padca. (Bar 4,31)
Gorje svetu zaradi pohujšanj! Pohujšanja sicer morajo priti, toda gorje človeku, po katerem pride pohujšanje. (Mt 18,7)
Toda gorje vam, pismouki in farizeji, hinavci, ker pred ljudmi zaklepate nebeško kraljestvo. Vi sami namreč ne vstopate, tistim, ki bi radi vstopili, pa ne dovolite vstopiti. (Mt 23,13)
Gorje vam, pismouki in farizeji, hinavci, ker dajete desetino od mete, kopra in kumine, opustili pa ste, kar je v postavi pomembnejše: pravičnost, usmiljenje in zvestobo. To bi bilo treba storiti in ónega ne opustiti. (Mt 23,23)
Gorje vam, pismouki in farizeji, hinavci, ker kozarec in skledo čistite od zunaj, znotraj pa sta polna ropa in nezmernosti. (Mt 23,25)
Gorje vam, pismouki in farizeji, hinavci, ker ste podobni pobeljenim grobovom, ki se na zunaj zdijo lepi, znotraj pa so polni mrtvaških kosti in vsakršne nečistosti. (Mt 23,27)
Gorje vam, ki ste zdaj siti, kajti lačni boste. Gorje vam, ki se zdaj smejete, kajti žalovali in jokali boste. (Lk 6,25)
Toda gorje vam, farizeji! Desetino dajete od mete in rutice in vsakovrstne zelenjave, zanemarjate pa pravičnost in Božjo ljubezen. To bi bilo treba storiti in onega ne opustiti. (Lk 11,42)
Gorje vam, farizeji, ker imate radi prve sedeže v shodnicah in pozdrave na trgih! (Lk 11,43)
Gorje vam, ker ste kakor grobovi, ki se ne vidijo, in ljudje hodijo po njih, ne da bi vedeli. (Lk 11,44)
Gorje tudi vam, učitelji postave, ker nalagate ljudem neznosna bremena, sami pa se bremen niti z enim prstom ne dotaknete! (Lk 11,46)
In rekel je svojim učencem: Ni mogoče, da bi pohujšanja ne prišla, toda gorje tistemu, po katerem pridejo! (Lk 17,1)
Sin človekov sicer gre, kakor je določeno, toda gorje tistemu človeku, po katerem je izročen. (Lk 22,22)
Če namreč oznanjam evangelij, nimam pravice, da bi se ponašal, saj je to zame nujnost. Kajti gorje meni, če evangelija ne bi oznanjal! (1 Kor 9,16)


Z reklamami ob mojem prispevku jaz nimam nič.
Samo umakniti jih ne znam.




Trenutno stanje duha: Gorje mu, kdor pohujša koga od mojih malih ... 

Bolan sem
21:00, 4. 07. 2013 .. Objavljeno v Drobne modre zgodbe .. 4 komentarji .. Stalna povezava .. Obvesti prijatelja o tem sporočilu



Dan je naporen. Nekateri bolniki veliko zvonijo, kličejo, imajo vseh vrst želja, stvarnih in drugačnih, izpolnljivih in neizpolnljivih ... kakšen se ne znajde, ne ve, ali je jedel ali ni, ne ve, kaj mu manjka ... kliče in sprašuje. 
Po eni strani ni nič hudega, po drugi je pa naporno, saj iti v neko sobo dvajsetkrat v eni izmeni je veliko. 
Oja, osebje ve, da bolnik nekoga potrebuje - če ne bi, ne bi klical. Žal se vedno ne da pomagati. 
Kakšen dan je tak, da Hana odhaja domov in ji še kar zvoni v glavi ... sliši zvonce ... in pomisli, katera soba je ... in vidi podobe bolnikov.
In so dnevi, ko ima poln nos vonja bolniških sob, ran, jasno je, da zavoha bolezen ... in tudi smrt ima poseben vonj.
So dnevi, večeri, noči, ko še posebej čuti v srcu zgodbe bolnikov, ko prosi, moli zanje.
Zgodilo se ji je, da ji je sin doma rekel: "Mama, ti si pa prava mrtvaščarka!"
Seveda se je nasmejala sinu, hkrati pa dobro ve, da sta življenje in smrt tesno povezana in dobro ve, kako je življenje prisotno povsod, kjer so ljudje ... pa četudi so umirajoči!
Ve, da je povsod življenje - in ponosna je in hvaležna, da sme sodelovati v Življenju na tak način.
V enem takem vsega polnem dnevu po kosilu pomagata dve sestri v posteljo bolniku, ki je bil prej na invalidskem vozičku. Morda sta zanj prehitri? Sploh za njegovo glavo, v njej potekajo miselni procesi precej po svoje. Začutita, da bolnik ni tak kot ponavadi.
"Boste zdaj počivali, kajne?"
"Ja, pa res, bomo počivali."
Bolnik sebe postavi v množino. Če bi mu sestra rekla: "Zdaj boš počival," bi verjetno rekel: "Ja, zdaj bom počival."
Kako težko je biti bolnik in razumeti vse to, kar se dogaja z njim ...
Bolnik zdaj leži, a se ne zna odločiti, ali mu je dovolj toplo ali ne.
Tako se vidi, kako se za vsako ceno trudi, da bi si pomagal k boljšemu počutju in k boljšemu zdravju, toda telo ga ne posluša. Sploh pa mu nagaja glava. Spomin.
"Bo zdaj v redu?" ga vpraša ena od sester.
Bolnik je vedno prijazen, vedno vljudno odgovarja ... tokrat pa kar molči.
Sestri opazita solze v kotičkih oči.
Ena od njiju se nežno skloni k njemu: "Kaj je narobe? Vas kaj boli? Ste žejni?"
Bolnik reče: "Bolan sem!" in zajoče.
Kot bi ta dan prišlo jasno spoznanje. Kot bi prej živel v drugem svetu, zdaj pa se sooča z realnostjo ...
"Kar jočite," mu nežno reče sestra.



Z reklamami ob mojem prispevku jaz nimam nič.
Samo umakniti jih ne znam.




Trenutno stanje duha: Življenje ...... 

Solza
08:00, 4. 07. 2013 .. Objavljeno v Drobne modre zgodbe .. 11 komentarji .. Stalna povezava .. Obvesti prijatelja o tem sporočilu
Bolnik je nemiren. Skuša vstati, a ni pravih moči. Ali pa jih ne zna usmeriti. Pravzaprav verjetno ne ve, kaj bi sploh rad.
Morda pa vendar ve?
Govori, vendar so njegove besede v glavnem nejasne, večkrat si osebje ne zna kaj dosti pomagati z njimi.
Potem se stanje še poslabša. Več znakov kaže, da verjetno ne bo več dolgo živel.



Ko Hana stopi spet do njega, je ob njem mlado dekle, prostovoljka, prišlo je za to, da mu dela družbo.
Bolnik se zazre v Hano in Hana močno začuti, da bolnik nekaj nujno potrebuje.
Nekaj bi rad povedal. Kaj?
V sobi je prižgana televizija, vendar ne prinaša miru na bolnikovo obličje ... in gotovo tudi v srce ne.
Hana ga prime za obe roki in mu postavlja vprašanja, taka glede počutja: Boli? Žejen? Je prevroče?
Vendar dobro ve, da nemir nima zveze s telesnim počutjem.
Bolnikove oči jo zadnje dni spremljajo, tudi, ko je prejšnji dan šla domov, so jo.
Ve, da ji bolnik zaupa. Da se ji prepušča. 
A da v srcu nima miru.
Nekaj si neskončno želi.
Bolnik nekaj oblikuje z usti, vendar ni besed.
Hana poskusi: "Bi radi, da pride sin?"
Bolnik strmi vanjo ... v kotičku oči se zasveti solza in počasi spolzi na lice.
Hana mu jo nežno čisto narahlo popivna z robčkom. Čuti z njim. Videla je solzo. Solza govori.
"Bomo ga poklicali!" obljubi. Bolnik jo gleda, gleda. Ja, to je to, ve Hana. Čaka sina.
"Glejte, zdaj bo z vami tole dekle, jaz pa grem poklicat ..." Hana položi bolnikove roke v dekletove ... zdi se ji, kot bi ustvarila neko lepo zvezo ... zavezništvo. Zdaj je dekle tisto, ki bo bolniku stalo ob strani.
Hana sporoči bolnikovo željo.
Potem odide.
Ne, ne more ga spustiti iz glave ... niti iz srca.
Bo drugi dan on še "tukaj"?

Drugi dan gori svečka. Zanj. Njemu.
Hana zve, da je sin prišel in ostal dolgo z očetom. Kako je tega vesela!
Stopi v sobo, pokojni gospod je še tam. Obličje je mirno, mirno.
Položi mu roko na čelo - kot tolikokrat prej.
Počivajte v miru!



Z reklamami ob mojem prispevku jaz nimam nič.
Samo umakniti jih ne znam.



Trenutno stanje duha: Živeti ... in si pomagati ... 

Psalm 128: Blagor vsem, ki se boje Gospoda
20:00, 3. 07. 2013 .. Objavljeno v Modrost od zgoraj .. 2 komentarji .. Stalna povezava .. Obvesti prijatelja o tem sporočilu




Blagor vsem, ki se boje Gospoda 
in hodijo po njegovih potih! 
Zakaj sad truda svojih rok boš užival, 
srečen boš in dobro ti bo. 
  Tvoja žena bo ko rodovitna trta 
v notranjosti tvoje hiše, 
tvoji otroci kakor oljčne mladike 
okoli tvoje mize. 
  Glej, tako se blagoslavlja mož, 
ki se boji Gospoda. 
  Blagoslovi naj te Gospod s Siona, 
da boš gledal srečo Jeruzalema vse dni svojega življenja.

Iz psalma 128


Kratek psalm s kratkim sporočilom ... A kako polno je to besedilo!
Govori res o strahu, o trepetanju pred Bogom?
Jaz mislim, da naj bi bil strah posameznika le v tem, da bi se bal kršiti naravne zakone v samem sebi, tisto Najsvetejše v lastnem srcu.
Kajti če kršimo tisto, kar je položeno v nas, sveto, najsvetejše - potem rušimo vse dobro v nas in posledično tudi drugje.

Wedding Psalm 128: Blest are those who love you
Blest Are Those Who Love You:Psalm 128 (Haugen) Wedding Music
Psalm 128: Blest Are Those Who Love You (Haugen) 
Psalm 128 vers 1, 2 en 4 - U mag men zalig heten  


Z reklamami ob mojem prispevku jaz nimam nič. 
Samo umakniti jih ne znam.




Trenutno stanje duha: Vem, sorodne stvari sem že zapisovala te dni. Pa nič hudega. Življenje je to, marsikaj se ponavlja ... Je v valovih. "V malem si mi bil zvest, čez veliko te bom postavil ..." 

Blaine Harden: Pobeg iz taborišča 14
22:30, 2. 07. 2013 .. Objavljeno v Modrosti modrih knjig .. 7 komentarji .. Stalna povezava .. Obvesti prijatelja o tem sporočilu
O Severni Koreji doslej nisem vedela kaj dosti drugega kot to, kje leži, katero je glavno mesto (Pjongjang), kakšna je družbena ureditev (komunistična) in še kaj takega "okvirnega".
Tako me je knjiga Pobeg iz taborišča 14 popeljala "in medias res". Taborišče 14 (delovno taborišče za politične zapornike), kot trdi vlada, sploh ne obstaja. A o njem pripoveduje tedaj 23-letni Šin In Gun (sedaj je Šin Dong-hjuk - zaradi želje, da bi lažje zaživel svobodno), ki je 2. januarja 2005. pobegnil prav iz tega taborišča, in o njem pričajo satelitski posnetki, ki pokažejo zemljevid vseh taborišč v Severni Koreji.
Severna Koreja je zelo revna država, elita (tista peščica, ki se ji godi naklonjenost predsednika in vlade) živi revneje, kot živijo povprečni delavci v Južni Koreji. Elektriko recimo imajo le dvakrat dnevno po dve uri, tudi tople vode nimajo redno. Severni Korejci so povprečno 11 kg lažji in 10 cm nižji od Južnih Korejcev - zaradi posledic lakote. 
Lakota je tako huda, da vpliva tudi na umske sposobnosti teh ljudi in je veliko mladih, ki zaradi umske nesposobnosti ne morejo biti vojaki.
Lačni so ljudje na obeh straneh ograje, zunaj z električno žico omreženih taborišč in znotraj njih.
Ampak znotraj njih so ... kot živali v zaporu ... Brez vseh pravic, brez vode, brez mila (milo je npr. nagrada za zelo pridno delo in kakšen taboriščnik tako nikoli ne dobi mila - vsaj otroci, rojeni v taborišču, pravzaprav niso imeli posebnih težav zaradi higiene, ljudje so se umivali le kdaj pa kdaj v reki), družine niso skupaj ... Ne poznajo čustev naklonjenosti, ne vedo, kaj je toplina družine, vsi so vzgajani v smer vohunjenja in tožarjenja. 
Čeprav Šin ni bil dovolj pomemben, da bi mu oprali možgane, so ga naučili, naj poroča o svoji družini in sošolcih. Za nagrado je dobil hrano in se lahko pridružil paznikom pri pretepanju otrok, ki jih je izdal. V zameno so tudi sošolci špecali in tepli njega.
Pri deklici v Šinovi šoli je učitelj našel nekaj zrn koruze - zaradi te "kraje" je bila "kurbica" tako pretepena, da je potem ponoči umrla zaradi posledic. 
Šin se je rodil paru, ki se je poročil z nagradno poroko. Oba starša sta bila politična zapornika, oče je bil v taborišču zato, ker sta dva njegova brata uspela pobegniti v Južno Korejo. Za mamo Šin nikoli ni zvedel, zakaj je bila v taborišču. Vsekakor so pa potem morale grehe svojih staršev "prati" tri generacije. Šin je bil v šoli eden od tisoč otrok, vsi so bili rojeni za ograjo. Nihče ni vedel, kako je zunaj, v šoli so se naučili malo pisati (branja niso mogli vaditi, saj je bila v šoli ena sama knjiga - učiteljeva), malo računati (Šin še danes ne zna množiti in deliti, zna le seštevati in odštevati) in učili so se o Severni Koreji kot samostojni itd. državi (same pohvale!) ...
Pazniki ga niso nikoli naučili tega, česar se nauči vsak severnokorejski šolar: Američani so 'barabe', ki naklepajo zavzetje in ponižanje njihove domovine. Južna Koreja je 'služkinja' svojih ameriških gospodarjev. Severna Koreja je čudovita država, ki ji cel svet zavida njene pogumne in izvrstne voditelje. Dejansko ni ničesar vedel o obstoju Južne Koreje, Kitajske ali Združenih držav Amerike.
Šinova starša sta se poročila za nagrado - nagradne poroke so bile dovoljene le posameznikom, ki so se zelo izkazali z delom ali pa s tožarjenjem. Pare poročijo pazniki, mlada dva ne moreta vplivati kaj dosti na to, kdo bo sozakonec. Potem sta nekaj dni skupaj, nakar mora iti moški spet v moški del taborišča, kdaj pa kdaj sta lahko mož in žena skupaj, petkrat na leto lahko mož prespi pri ženi - za nagrado. Šinovima staršema sta se rodila dva sinova. Šin svojega osem let starejšega brata skorajda ni poznal, saj so šolski otroci živeli in spali v šoli.
Šin se od malega posebej spominja lakote. Ko je mama zanju skuhala kosilo, je on pojedel tudi njeno kosilo, zaradi česar je bila potem mama brez hrane - in ga je pretepla. On ni čutil slabe vesti, ker je pojedel mamino hrano - čutil je, da sta z mamo tekmeca za hrano. Šele veliko let kasneje, ko je že živel na svobodi, je počasi spoznaval, da sploh ni vedel, da je mogoča toplina v odnosih. Vse je bilo prepredeno s tožarjenjem in zaradi varnosti ljudje niso nič zaupali in tudi niso kazali nobenih čustev, vsaj ne čustev naklonjenosti.
Ljubezen, sočutje in družina so bile besede brez pomena. Bog ni niti izginil niti umrl. Šin zanj sploh še ni slišal.
Nekega večera so Šina poslali spat domov k mami. In prav tistega večera je bil doma tudi starejši brat. Mama je skuhala večerjo (koruzo na vodi) za vse tri in potem je šel Šin spat. Ko je ležal, je prisluškoval pogovoru v sosednjem prostoru in potem videl, da mama kuha riž - riž je za Korejce največji zaklad. Bil je silno prizadet, da mama ni skuhala riža tudi zanj. Obenem je slišal, da brat razmišlja o pobegu - in Šin je padel v skušnjavo, da pove "višjim", kaj se dogaja.
V resnici je bilo nevarno ne povedati - kajti za pobeg svojcev so bili vedno kaznovani tisti, ki so ostali - in Šin bi bil kaznovan, morda ubit.
Ko so zvedeli, da nameravata Šinov brat in mama pobegniti, so sledila strašna zasliševanja, Šin je potem strahovito mučen (obesili so ga z glavo navzdol za več ur, visečega pod stropom so ga spustili nad žerjavico, dokler ni omedlel ...), brata so ustrelili in mamo obesili - in Šin je usmrtitev gledal.  Kazni so bile vedno javne.
Tedaj se je fantu pri 12. ali 13. letih zdelo, da sta mama in brat kazen zaslužila. Kako bi lahko mislil drugače, ko so ga pa vedno samo tako "vzgajali", učili. Verjel je v to, kar so ga pazniki učili vse od njegovega rojstva v taborišču - da ne more pobegniti ter da mora poročati o vsakomur, ki govori o poskusu ...
Sploh je pa veljalo deset taboriščnih pravil - še vedno jih zna zdrdrati na pamet - in prvo pravi:  Kogar ujamemo pri poskusu pobega, bo takoj ustreljen. Kdor je priča poskusu pobega, mora o tem takoj obvestiti paznika /.../.
Pa naj prepišem še nekaj delčkov teh desetih "zapovedi":
2. Prepovedano je druženje več kot dveh zapornikov.
Kdor od paznika ne dobi dovoljenja za druženje z več kot še enim zapornikom, bo takoj ustreljen. /.../
6. Zaporniki morajo drug drugega opazovati in takoj prijaviti vsako sumljivo obnašanje.
8. Izven delovnega mesta ni dovoljeno druženje med spoloma iz osebnih razlogov.
Če pride do fizičnega stika brez predhodne odobritve, bosta kršitelja takoj ustreljena. /.../
9. Zaporniki se morajo iskreno kesati svojih napak.
Kdor ne prizna svojih grehov in jih namesto tega zanika ali ima do njih odklonilno stališče, bo takoj ustreljen. /.../
Mnoga mlada dekleta, ki so jih poklicali pazniki, da jim počistijo pisarno, so za obrok hrane imele spolni odnos s pazniki. Če so zanosile, so preprosto izginile. Nikoli več jih ni bilo. Če se je kakšen otrok rodil, so ga ubili.

Doslej je Šin še vedno edini zapornik, ki je uspešno pobegnil iz severnokorejskega političnega taborišča.*
In kako mu je živeti "svobodo"?
Tako kot ljudem, ki svobode niso vajeni. Kljub vsemu ostajajo leta in leta, morda vse življenje, begunci iz Severne Koreje nesvobodni, čutijo se ogrožene, ne znajo ravnati z denarjem itd. Tako kažejo mnogi primeri pobeglih Severnih Korejcev. 

Andy Kim, Šinov ameriški prijatelj korejskega porekla, pravi: "Šin je še vedno zapornik. V življenju ne more uživati toliko časa, dokler trpijo ljudje v taboriščih. Srečo doživlja kot sebičnost. /.../ Šin se včasih vidi skozi oči svojega novega jaza in včasih skozi oči paznikov. Malo je tukaj in malo tam."
Kako silno moč ima to, kako je človek včasih živel. Popolnoma ga prepoji, predela nek način ...
Človek, ki so ga prali, potrebuje pogosto dolgo pot do svobode. Do tega, da pravilno vidi, še mnogo daljšo pa, da bi kot človek mogeč in upal čutiti, biti res iskren, živeti polno življenje ... 
Šin pravi o sebi: "Razvijam se od živali k človeku. Vendar mi gre zelo zelo počasi. Včasih skušam jokati in se smejati tako kot ostali ljudje, samo da bi videl, če kaj občutim. Ampak solze ne pridejo. Smeh ne pride."

Blaine Harden: Pobeg iz taborišča 14, Učila, Tržič 2013



Moja predstavitev knjige in problematike ni ravno popolna (enostavno ne utegnem ... in knjigo želim vrniti v knjižnico), v knjigi je tudi veliko podatkov o zgodovini in političnem stanju S Koreje sploh, o organizacijah, ki skušajo pomagati Severnokorejcem, o sodobnem vodstvu države, o hudi revščini v državi, o tem, kako mnogi Južnokorejci gledajo na svojo severno sosedo dokaj brezbrižno. Kako hočejo za vsako ceno ohraniti "mir", četudi ima Severna Koreja včasih "izpade", ki imajo med prebivalci Južne Koreje tudi smrtne žrtve ...
Morda je pa dovolj, da bo še koga zamikalo prebrati več o vsem tem. 
Sploh o družbeni pravičnosti ...

* Pa res: sploh nisem napisala nič o tem, kako je pobegnil, on, doslej edini iz taborišča, "ki ga ni".
Pravzaprav otrok, rojen v suženjstvu, težko ve, da obstaja sploh drugačno življenje. In tam so bili samo taki otroci. V Šinovi šoli je bilo približno 1000 otrok, vsi so bili rojeni političnim zapornikom in niso nikoli okusili svobode (otroci paznikov so živeli drugje in hodili v drugo šolo). Pravzaprav niso niti vedeli, da obstaja kaj drugega kot to, v čemer so živeli.
Edina želja, edino hrepenenje je bilo - hrana, več hrane.
Prvo lekcijo, da je nekaj na drugi strani električne ograje, da je tam Hrana, je dobil tedaj, ko je po izdaji svoje mame in brata preživel več mesecev "pod zemljo", v zaporu (sprva niso vedeli, da je izdal on, ker si je to zaslugo lastil nekdo drug, posrednik, ki je Šinovo sporočilo prenesel naprej v svojem in ne Šinovem imenu) - grozovite rane od mučenja mu je potem "pod zemljo" z zeljnato juho zdravil sozapornik, "Stric", ki je bil previden z izjavami, kako je "zunaj", le to mu je pa dal vedeti, da je zunaj hrana. Za Šina je bila to prva lekcija o "zunaj". In "Stric" je bil prvi človek, ki je bil prijazen do njega. 
Kasneje, zadnje mesece pred Šinovim pobegom, pa je bil Šinu, ki je v tekstilni tovarni popravljal šivalne stroje, dodeljen kakšnih 20 let starejši mož Park, ki naj ga Šin nauči tega dela, hkrati pa špijonira za njim in ga izdaja.
A Šin se je tedaj spremenil, uprlo se mu je tožarjenje, s Parkom sta postala prijatelja, si zaupala ... in Park je njemu povedal o zunanjem svetu - on je v taborišču pristal kot begunec na Kitajsko (ko se je vrnil s Kitajske na volitve, da ga ne bi v Koreji pogrešili, so ga zaprli), in tako je "Svet zunaj" že poznal.
In potem sta skupaj načrtovala pobeg. Je pa Šinu to pomenilo predvsem Hrano.
In ko so nekega dne delali v gozdu blizu električne meje, sta si dobro ogledala straže, ki so z obhodi nadzorovale mejo, razporejenost stražnih stolpov ... in se odločila, da ko se bo začelo mračiti, zbežita. Vse sta imela natančno izdelano. Skozi ograjo naj bi vodil Šin, zunaj ograje pa Park, ki je poznal Korejo in pot na Kitajsko, medtem ko Šin o "zunaj" ni vedel praktično nič.
Prvi naj bi stekel Šin, za njim pa Park. A Šinu je na snegu zdrsnilo in tako je prvi ograjo dosegel Park. Nista vedela, kako je z žicami, je v njih elektrika ali ne. Elektrika je bila - Park je obležal na žicah mrtev - in Šin se je splazil čez prijateljevo truplo, ki je obremenilo žice z njegovo težo in tako povečalo razdaljo med žicami. Kljub vsemu je tudi Šin dobil po nogah veliko opeklin in ima trajne poškodbe (od prehoda med žicami, kot tudi od prej, od mučenja ob maminem in bratovem načrtovanju pobega, manjka mu prst na roki - odsekali so mu ga za kazen, ker mu je padel na tla šivalni stroj). Srečno se je splazil "na svobodo", vendar ni vedel čisto nič o geografiji Severne Koreje, ni vedel, v katero smer sploh je Kitajska.
Bilo pa je vsepovsod polno tavajočih revežev, ki so poskušali priti na bolje, ki so kradli in si pomagali na razne načine, da bi preživeli. Malo je govoril, veliko poslušal, občasno kje kaj ukradel in srečno prestopil severnokorejsko-kitajsko mejo ...
Zdaj živi v Ameriki, nosi pa veliko ran, ki mu jih je na duši pustilo tako težko otroštvo in mladostništvo. 
Dodala bom še nekaj: kot mladostnik je delal elektrarno. Mnoga dela so delali ročno, otroci in odrasli, sami zaporniki. Šin je nekega dne opazil, da je počila stena, ki so jo ravno dobro zalili z betonom. Zavpil je, da delavce pod steno opozori, a ga niso slišali. Beton se je razlil čez delavce, med njimi so bili tudi Šinovi vrstniki. 
Delovodja dela ni ustavil, delati so morali neprekinjeno naprej. Šele zvvečer so pobirali trupla, kolikor se je sploh dalo.

Biti reven, tudi zelo reven in ostajati človek je nekaj čisto drugega, kot biti reven v takih pogojih, kot je živel Šin. Tam ljudje niso bili ljudje. Niso poznali ali pa ne smeli živeti stvari, ki ljudi delajo ljudi. Zaradi strahu niso mogli živeti človečnosti in človeškosti.
To je najhujša revščina, ki si jo človek more misliti.


Z reklamami ob mojem prispevku jaz nimam nič.
Samo umakniti jih ne znam.



Trenutno stanje duha: Da bi razumeli ... in da bi bili ljudje ... 

Najdi si mladega
08:00, 2. 07. 2013 .. Objavljeno v Modre zgodbe .. 4 komentarji .. Stalna povezava .. Obvesti prijatelja o tem sporočilu
Bolnica je večinoma sončna in prijazna. Kljub težki diagnozi.
Prve dni je govorila: "Joj, ne morem verjeti. Kakšna razlika. Pokažem vam sliko. Glejte jo. Taka sem bila pred tremi meseci. Pa zdaj?"
Hana gleda sliko, gleda bolnico ... 
"Pravzaprav vidim enak nasmeh, pa vidim iste prijazne oči. Predvsem to. No, las imate malo manj."
A bolnica kar gleda svojo fotografijo. 
Gotovo bi se rada vrnila v čas pred nekaj meseci, v čas praznovanja svoje obletnice, v čas, ko je bila mogoče glede zdravja še brezskrbna ... 
Tako fotografija gotovo ne pomeni le tega, kako drugačna je po njeno bila pred nekaj meseci, temveč predvsem tisto strašno mejo, ki jo je prestavila iz zgodbe zdrave ženske srednjih let v bolnico, ki je za smrt res še premlada. Hana pomisli, kako je zadnjič rekla ena gospa - ob smrti nekega bližnjega: da je bil mlad ... no, "mlad za umret" ... za umreti še premlad.
Kdaj je človek dovolj star, da ni "premlad za umret"? Ko se staramo, se meja viša.
Ko je človek star 20 let, se mu zdi 30 ali 35 let zelo veliko. Marsikateremu mlademu se zdi 30 let imeti enako, kot biti star.
A ko ima človek 50 let, tudi na šestdesetletnika ne gleda kot na (zelo) starega.
Tako razmišlja Hana ob bolnici ... njenih let je.
Bolnica je krasna ženska, topla, sijočih oči in nasmeha.



...
Postopoma se bolničino stanje slabša. Gospe začne nagajati spomin. Ne povezuje več vsega pravilno. 
...
Hana ji poda kozarec vode, ga drži, da ne pade, bolnica se zasmeje: "O, to bom pa takoj popila!" in z užitkom popije nekaj požirkov. 
Naenkrat odmakne kozarec. 
"Tamala!" zavpije. Hano spreleti. Hčerko kliče. 
"Veste, sinko je tukaj," pravi bolnica, "tako je lušten, kar ugriznila bi ga!" reče nežno.
"Sin bo prišel, bo!" reče Hana. Sinko je že dolgo sin. Bolnica pa podoživlja malega sinčka.
Bolnica se zasanja, ko jo Hana preoblači.
"Glejte, kako lepo majico imate! Prav pristoji vam!"
Bolnica se obrne k Hani: "Najdi si mladega ... ne starega." 
Hm?
Hana pozna bolničinega moža, zelo je skrben, zelo pozoren. Ni pa ravno mlad. Seveda ne.
Le kaj se plete zdajle v glavi tele gospe?
"Vi imate zelo dobrega moža." 
"Ja, res je ... Bolje je imeti starega kot mladega. Star te vedno prenaša. Star je vedno s teboj. Staremu ne smrdiš ..."
Hana pomisli, kakšno modrost je bolna gospa izrekla. Človek, ki (se) more zaupati svojim tudi v bolezni, v usihanju moči, v težavah, ki spremljajo bolezen, v umiranju, ki more sprejeti, da ni vedno dišeč, sijoč, nasmejan ..., takemu človeku je veliko olajšano. In svojcem, ki svojega dragega sprejemajo v vsem tem, tudi.
Človek pač ni vedno mlad in lep in zdrav.
In večina ljudi ne umre angelsko lepih.
Ampak izrazi na obrazih pokojnih so večkrat angelsko lepi!
"Zdaj ste pa preoblečeni, čisti ste, kot novi. Najbolje, da greva kar na ples," se posmeje Hana. Bolnica je navdušena: "Ja, greva na ples!"
"Krasno bi bilo, kajne. Pa ne moreva. Pa bo tudi tukaj dobro, kajne!"
"Ja. ... Tamala, pridi!"
"Še rožice vam prinesem, da jih povohate. Gotovo so iz vašega vrta, kajne? Tako lepe so!" Hana podrži šopek pred obrazom bolnice, ona ga gleda, povoha in kar žari. 
Bolničine oči se smejejo. Res, le kako je mogoče, da je tako sijoča! Od kod toliko sonca?
Iz čiste duše?




Z reklamami ob mojem prispevku jaz nimam nič.
Samo umakniti jih ne znam.




Trenutno stanje duha: Življenje ..... 

Človek ne more biti sam dober ... če Bog ne prebiva v njem
21:30, 1. 07. 2013 .. Objavljeno v Drugi so zapisali modrost ... .. 51 komentarji .. Stalna povezava .. Obvesti prijatelja o tem sporočilu




Človek ne more biti sam dober, 

četudi ima to željo 

in temu posveti vse svoje moči, 

če Bog ne prebiva v njem, 

kajti nihče ni dober, razen Boga.

(Puščavski očetje)


Misel, ki bo komu sporna.
A če jo premislimo (vsak po svoje), verjetno pridemo "skupaj".

Meni se zdi, da večina od nas želi biti dobrih, marsikdo pa za to ne naredi vsega, kar bi mogel, če bi se preprosto brezkompromisno vrgel v to ...
Velikokrat je težava v tem, ker je nekaj narediti zelo težko, ker zahteva veliko dela, zahteva garanje, zahteva premagati samega sebe, svojo lenobo, svojo komodnost, svojo vzvišenost, važnost, napuh, objestnost ...
Kakor jaz razumem "Boga", je vse drugo, kot prej naštevano.
In "tisto dobro" je v vsakega položeno ... in tisto dobro živi in raste v sodelovanju s človekom.

Potrebno je posvetiti vse moči temu, da bi bili dobri, ne moremo pa ničesar izsiliti, le trudimo se lahko in se hkrati prepuščamo Milosti in upamo in zaupamo, da bo vendar vse dobro, če bomo naredili, kolikor moremo ...
Skušajmo iz sebe izcediti vse in hkrati zaupajmo, da bo dobro ...




Z reklamami ob mojem prispevku jaz nimam nič.
Samo umakniti jih ne znam.



Trenutno stanje duha: Vsem želim spokojnosti! :-) 

Psalm 112 - Blagor možu, ki se boji Gospoda
07:00, 30. 06. 2013 .. Objavljeno v Modrost od zgoraj .. 13 komentarji .. Stalna povezava .. Obvesti prijatelja o tem sporočilu



Blagor možu, ki se boji Gospoda.
Mogočen bo v deželi njegov zarod,
rod iskrenih bo blagoslovljen.
Premoženje in bogastvo sta v njegovi hiši,
njegova pravičnost ostaja na veke.
Iskrenim zasije luč v temi.

Dobro je možu, ki je milostljiv in posoja,
ki svoje reči ureja pravično.
Ne boji se zlobne govorice,
njegovo srce je trdno, gotovo v Gospodu.
 
(Iz psalma 112)

Bati se? Koga le? Boga?
Pa ja!
Večina ljudi hoče veljati za junake - o ne, jaz se nikogar ne bojim, trdi marsikdo, posebej še moški.
Vendar bati se Boga ne pomeni biti strahopetec! 
Pravzaprav je tisti, ki so boji Gospoda, pogumen!
Pomeni biti ponižen (v dobrem), stvaren, čuteč, prizanesljiv ... in zvest samemu sebi. Živeti to, kar čutimo, da je pravo, kar spoznamo kot Resnico.
Bati se Gospoda pomeni bati se kršiti to, kar je res dobro - pa ne zaradi strahu pred kaznijo, temveč zaradi več: nikakor ne prelomiti obljub/e zvestobe samemu sebi - ker sicer rušimo vse, kar je dobro - s tem, ko nismo zvesti sebi, uničujemo naravni red na svetu, red, ki je dober.

Psalm 112 (pojejo dekleta)
4Him Psalm 112 - Fisher of Men 
The Just Man (Psalm 112) - Responsorial Psalm
Psalm 112 vers 1, 4 en 5 - Zingt, zingt den lof van 't Opperwezen 
4Him Psalms 112 
Psalm 112
Antonio Vivaldi: Laudate pueri [psalm 112] in C minor (RV 600) - Part I 


Z reklamami ob mojem prispevku jaz nimam nič.
Samo umakniti jih ne znam.



Trenutno stanje duha: Vsem lepo nedeljo! 

A bi lahko prišel k vam živet?
10:00, 29. 06. 2013 .. Objavljeno v Drobne modre zgodbe .. 12 komentarji .. Stalna povezava .. Obvesti prijatelja o tem sporočilu


Zazvoni njen telefon. Neznana številka. 
"Dober večer!" se oglasi z druge strani. Takoj prepozna glas. Matija je, pred leti so se večkrat srečevali, zdaj ga pa že dolgo ni videla.
Povedali so, da živi v domu, saj sam ne more poskrbeti zase. 
"Kako si?" ga vpraša ona.
"Slabo. Nisem rad v domu, ne marajo me."
"Ja?"
"Ja, nihče ni prijazen z menoj. Tako rad bi šel stran od tukaj. ... A bi mogoče lahko prišel živet k vam v vašo družinico?"
Dolgo se pogovarjata vse mogoče. 
Seveda je jasno, da tako zelo hudo v domu ni.
In pri njih ni prostora, že tako so v veliki prostorski stiski.
In marsikdaj ni nikogar doma, on pa ne more biti sam nekaj ur.
A to, da si želi iti živet v pravo družino, gre do srca.

Bi ga upala sprejeti v njihov dom? Ga udomačiti, posvojiti? 
Spominja se, da so se ga njeni otroci, ko so bili še manjši, malo bali.
On po običajnih merilih ni čisto normalen.
Vsi so zrasli, tako Matija kot tudi njeni otroci.
Najbrž je Matija potreboval več časa kot "normalni" ljudje, da je "odrasel".
Zdi se ji, da se ga ne bi bala vzeti pod njihovo streho. Ne več.
Morda kdaj za kakšen vikend?

Ona razmišlja še dolgo potem o tem, kaj sploh je dom.
Kaj je to, da za neko hišo ali stanovanje rečemo, da je dom?
Je dom toplina?
Je dom zavetje? Zanesljivo zavetje?
Imajo vsi ljudje doma - dom?
Je lahko tudi v domu za stare dom? Seveda je. Na srečo je mnogim starim ljudem v domu lepo!
In na žalost vsaka zgradba, v kateri prebivajo ljudje, ni dom.




Z reklamami ob mojem prispevku jaz nimam nič.
Samo umakniti jih ne znam.




Trenutno stanje duha: Da bi imeli vsi - dom! 