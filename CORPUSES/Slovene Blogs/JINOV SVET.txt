Bližnji vzhod še naprej v primežu velikih pretresov
By Jin on Jul 14, 2013 in Zunanja politika | 0 Comments

Od Istanbula do Teherana, od Kaira do Damaska, celotna regija še vedno vre, medtem ko se skupine z različnimi pogledi na svet borijo za prevlado.  Kdo bo na koncu zmagovalec in bo določal, v katero smer se bodo spreminjale posamezne države in v katero smer celotno območje, je težko napovedati.

Pri analiziranju dogajanja v svetu smo nagnjeni k posploševanju, k črno belem slikanju udelžencev, k iskanju najbolj preproste razlage, kar pa nas pogosto vodi do napačnih zaključkov.  V primeru protestov po turških mestih, ki so se iz navadnega nasprotovanja spreminjanju parka v nakupovalno središče sprevrgle v izliv frustracije nad vladavino zmerno koservativne stranke in njenega predsednika, so mnogi zelo hitro eno stran razglasili za znanilce liberalne in sekularne revolucije, drugo pa za avtoritarno stranko s predsednikom, ki bi moral spoznati, da ga ljudstvo več noče. Toda resnica je takšna, da Erdogan in z njim stranka AKP, v Turčiji uživa podporo in da je na oblast prišel po demokratični poti. Kar se godi v Turčiji je še vedo spopad med sekularnim in konservativnim delom države, čeprav bi mogli stvari še bolj zaplesti, s tem ko bi zmerne islamiste razglasili za resnično progresivno silo, sekulariste pa za konservativce, saj si vsaj del njih želi povratka v obdobje pred AKP.

Nekaj podobnega se godi tudi v Egiptu. Muslimanska bratovščina je zmagala na demokratičnih volitvah in potem zavladala, nekaj kar ni bilo po godu ne liberalnim silam, ne varnostnim silam, ki so še pred leti služile Mubarakovemu režimu in islamiste preganjale. Kar se je zgodilo v Egiptu je bil državni udar, napad na demokracijo. Tista stran, ki je v manjšini, je s protesti in z vojaškim posredovanjem, v imenu vzpostavitve demokracije, le to minirala in bo zdaj skušala ustvariti nekaj novega, kar se bo sicer imenovalo demokracija, a bo onemogočalo drugi strani, da se skozi sistem dokoplje do oblasti.

Podoben spopad med liberalnimi silami na eni in med konservativnimi na drugi, imamo tudi v Iranu. A to je le ena plat konfliktov, ki pretresajo regijo.  V zadnjih letih sta se vzpostavila dva bloka, ki merita svoje moči. Na eni strani je šiitska naveza, ki izhaja iz Teherana, se širi preko Iraka, kjer so šiiti po ameriški invaziji izkoristili nov sistem in prišli na oblast, do Libanona, kjer je južni del države v rokah Hezbolaha. Ne ve se natačno, koliko so v to navezo vključene šiitske skupnosti po sunitskih monarhijah, a le te se vsekakor bojijo, da bi utegnile delovati kot peta kolona islamske republike. Kar je zanimivo, je da je iranski zaveznik tudi režim drugačne vrste, tisti  v Damasku. Ta je pravkar udeleženec v državljanjski vojni, državljanjski vojni, ki je igrišče interesov velikih sil, sosednjih držav in različnih skupin, ki iščejo poti do oblasti. V tej navezi se je do pred kratkim nahajal tudi palestinski Hamas, a ker se je v sirski državljanjski vojni postavil na stran upornikov, je s tem stopil na svojo pot.

Na drugi strani tega titanskega konflikta so sunitske monarhije s Saudsko Arabijo na čelu pa različne sunitske skupine,  vsi skupaj s podporo ZDA in zahodnih zaveznikov. Prav zaradi te razdeljenosti smo v Siriji priča absurdu, ko te sile, da bi uničile enega sovražnika, podpirajo drugega. Predvsem ZDA je zelo težko najti ravnotežje med podporo upornikom in onemogočanjem skrajnih islamističnih skupin, ki bi podarjeno orožje lahko uporabile ne le proti Asadovemu režimu, ampak tudi proti njim. Tisti, proti katerim so se Američani v Iraku borili v okviru njihove vojne proti terorizmu, so tako zdaj v nekem smislu njihovi zavezniki, a v Washingtonu se zavedajo nevarnosti, ki bi nastala, če bi ti ljudje v Damasku prevzeli oblast.

To so le nekatere izmed delitev, kajti ko rečemo na primer liberalni tabor, da bi s tem označili en del prebivalstva in političnih sil, spet posplošujemo. V turških protestih smo tako skupaj lahko videli anarhiste, komuniste, sekulariste, liberalce, na kratko, protestniki so bili razdeljeni in jih je v boj gnalo le skupno nasprotovanje.  Podobno se je zgodilo v Egiptu, kjer pa je po revoluciji hitro prišlo do razkola, novih protestov in novih zavezništev.

Vsa ta razdeljenost, vse te skupine, vsi ti večji in manjši boji zapletajo analizo dogajanja in prav zaradi tega je vmešavanje zunanjih sil, da bi vplivale na končni rezultat, tako nevarno za njih same. Tukaj dokončno odpadejo zgodbe o širjenju demokracije in svobode za vsako ceno in nastopi ura hladne preračunljivosti, kar vidimo v ameriški tišini ob državnem udaru v Egiptu, ko se je vojska odločila odstaviti demokratično izvoljenega predsednika. Podobna tišina je sicer pred leti vladala že v primeru Pakistana, ker je general Mušaraf veljal za pomembnega zaveznika v boju proti terorizmu. Velika sila bo brez veliko slabe vesti žrtvovala  sovražno demokracijo za prijateljsko diktaturo.

Kakšen bo rezultat vseh teh pretresov in bojev, je težko napovedovati in še težje uganiti. Čemur se moramo odreči, je  naivno moraliziranje o silah dobrega in zla, ko so stvari mnogo bolj zapletene in jih niti ne moremo do konca razumeti pa četudi bi jih vsakodnevno spremljali in bi celo živeli sredi vojnih viher ali revolucionarnih pretresov.

Levo motivirani organizatorji protestov
By Jin on Jul 13, 2013 in Slovenska politika | Comments Off

Pozabimo na to, da je Janševa vlada znižala plače v javnem sektorju, na kar je Vinko Gorenak nekam čudno pozabil, javni uslužbenci pa zagotovo ne.

Vsi organizatorji vseh priimkov ste dejansko aktivisti leve politične opcije in pod njenim pokroviteljstvom, ob medijskem blagoslovu dominantnih medijev, ste izvedli »(ne)demokratično« zamenjavo vlade Janeza Janše, čemur jaz pravim »žametni« državni udar.’

Koliko manipulacije v tako malo besedah. Janševa vlada je padla v parlamentu in to na čisto demokratičen način, zaradi poročila KPK in ne zaradi protestov. Če bi Janševa vlada imela večino, bi proti protestnikom uporabila vsa sredstva in ne bi odstopila.

Ima pa Gorenak prav da so organizatorji protestov izšli z leve strani slovenskega političnega prostora, oziroma vsaj po večini. A to ne pomeni, da so bili vsi le podaljški obstoječih političnih strank. V državi je namreč ogromno nezadovoljstva in Janševa vlada je imela to srečo, da je bila na oblasti sredi gospodarske krize in je že samo z besedami svojega voditelja uspela mobilizirati številne Slovence. Alenka Bratušek in njena vlada nima takšnega komunikacijskega problema, kot ga je imela prejšnja, je v svojem odnosu z javnostjo bolj mehka, čeprav v programu enaka in tudi zaradi tega vlada zatišje.

Res je tudi, da so številni mediji bolj naklonjeni trenutni vladi, kot so bili prejšnji in da so se tudi nekateri protestniki protestov udeleževali le zato, da bi padla Janševa vlada. Toda trditi, da je šlo pri protestih le za zaroto, je navadno zavajanje, ker se v Sloveniji, kakor tudi drugod po Evropi, formira levičarsko usmerjena alternativa, ki rešitev krize vidi v reformi kapitalističnega sistema ali v nadomestitvi le tega. To je dejstvo, ki ga ni mogoče ignorirati.

Kar veje iz Gorenakovih besed je želja po ohranjanju politične razklanosti, črno bele slike, po kateri so vsi nasprotniki v skupnem taboru sil zla in jih je kot takšne treba zavrniti. Gre za mentaliteto trdnjave, ki ji vlada dobri gospodar, medtem ko se okoli zidov zbirajo legije sovražnikov, a tudi znotraj mrgoli izdajalcev. Tak pogled na svet je seveda popolnoma zgrešen, a SDS pomaga, da se ohranja kot vodilna sila na politični desnici.

Še en greh Mateja Tonina
By Jin on Jun 29, 2013 in Slovenska politika | 0 Comments

Poslanec in podpredsednik NSi si še kar naprej ustvarja sovražnike na politični desnici.  Po glasovanju o pokojnini bivšega predsednika RS, si zdaj drzne zagovarjati še svojo udeležbo na državni proslavi ob dnevu državnosti:

Zaradi udeležbe poslancev NSi na državni proslavi ob dnevu državnosti, sem bil sam kot tudi stranka preko internetnih omrežij kritiziran. Zakaj že? Zato, ker nisem bojkotiral državne proslave. Upam, da so me kritiki poslušali, ko sem dejal, da z našo prisotnostjo na proslavi izkazujemo spoštovanje Sloveniji, nastanek katere je neposredno povezan s koncem Jugoslavije in propadom rdeče zvezde. Povedali smo tudi, da je za nas rdeča zvezda simbol totalitarnega režima. Odločili smo se, da se rdeči zvezdi ne bomo umikali, tako kot se ji nismo umikali leta 1991. Takrat smo se rdeči zvezdi odločno zoperstavili in tako smo ravnali tudi danes, zato smo se državne proslave udeležili. Nikoli ne bom dovolil, da me kdo izganja ali mi prepove udeležbo na slovesnostih, ki proslavljajo rojstni dan moje domovine.

Ah, ampak kakor Janez reče, tako mora biti in če to pomeni bojkot, se nihče na njegovem političnem polu ne sme obnašati drugače. Navsezadnje so vsi, tudi politične stranke, le podaljški njegove SDS, ki nimajo pravice razmišljati s svojo glavo, mar ne? V takšnem svetu politične razklanosti ni prostora za normalno sobivanje, kakršnega očitno zagovarja Tonin. Se pravi, da proslavljamo skupne praznike, tudi če se ob tem o marsičem ne strinjamo. Takšno sobivanje je  nujno za ohranjanje stabilnosti in miru, alternativa je lahko le diktatura ene strani ali celo državljanjska vojna.

Toninov problem pa ni samo, da deluje drugače, kot veliki komandant desnice ukazuje, njegov problem je, da je vse preveč podoben neodvisnemu politiku, ki zasleduje svoje in interese svoje stranke. V tem primeru to pomeni, da NSi ni le satelit SDS. In to je na politični desnici, kjer prihaja do nenormalnega ustvarjanja kulta osebnosti enega politika, kakor da ne bi bilo nikogar, ki bi ga lahko nadomestil, resnično neodpustljiv greh. Pričakujte torej, da bodo Tonina slej ko prej skušali zminirati s kakšno za lase privlečeno afero.

Petkova miška 48
By Jin on Jun 28, 2013 in Petkove miške | 0 Comments

 photo pm48_zps62232fa7.jpg

Dimitrij ima veliko dela
By Jin on Jun 28, 2013 in Slovenska politika | 0 Comments

24 ur:

Dimitrij Rupel noče zapustiti mesta generalnega konzula v Trstu. Za 5.736 evrov mesečne bruto plače ima veliko dela, pravi.

To je vic, ali ne?

Kaj je trojka
By Jin on Jun 27, 2013 in Slovenska politika, Zunanja politika | 0 Comments



Pove več, kot povprečni slovenski poslanec, ki ima polna usta Trojke

Kako se jim da?
By Jin on Jun 26, 2013 in Slovenska politika | 0 Comments

Tudi jaz se to sprašujem.

Ko sem pred dnevi preletel zahtevo poslancev SDS za sklic izredne seje o stanju demokracije v Sloveniji ter v njej med drugim zagledal tisto znamenito priliko o Kučanovi iznajdbi formule »najprej diskreditacija, potem likvidacija«, ki se že skoraj dvajset let vsake toliko pojavi na ustih kakšnega pomladnega politika, sem se v hipu znašel na točki popolne mentalne zasičenosti. In seveda, ko govorim o mentalni zasičenosti, sploh ne gre več za moralno ogorčenost nad dejstvom, da že neštetokrat razkrinkano in razloženo manipulacijo še vedno prodajajo kot temeljni kamen udbomafijske strukture in kot mantro vsakega pravovernega komunista, temveč za popoln in vrednostno mnogo bolj nevtralen mentalni odpor do tovrstne neutrudno repetitivne forme. Da jih ni sram, je že davno postalo evidentno – a od kod jim energija? Kako se jim da? Kako je mogoče, da se tega ne naveličajo?

Razklani
By Jin on Jun 25, 2013 in Slovenska politika | 0 Comments

Slovenska politika ostaja razdeljena celo ob prazniku države, ki ji vlada in to ni nič presenetljivega.

Slovenija je resnici na ljubo razdeljena že več kot stoletje in nič ne kaže, da se bo to spremenilo. Nekateri razlogi so že zelo stari, nekateri izvirajo iz druge svetovne vojne, nekateri iz obdobja osamosvajanja, nekateri so povsem novi, skladno s spremembami, ki nam jih prinaša čas.

Tega se moramo navaditi, ker takšna bo tudi naša prihodnost pa če zamenjamo vse politike. Vrednote in pogledi na svet, ki jih nosimo v sebi, se namreč razlikujejo in tam ležijo pravi vzroki razdeljenosti, ki jo politične manipulacije še zaostrujejo. Kar moramo doseči v prihodnosti je, da bomo kljub temu lahko sobivali, če ne drug z drugim pa drug ob drugemu. Kar moramo doseči v prihodnosti je, da se ohrani mir in omogoči delovanje vsaj nekaj ključnih skupnih institucij, ki ne bodo žrtve političnih spopadov. Mednje na prvem mestu spada sodstvo.

Je več Evrope tudi več Slovenije?
By Jin on Jun 25, 2013 in Slovenska politika, Zunanja politika | 0 Comments

Tako meni predsednik republike, Borut Pahor. Pa je to tudi res?

Kot odločen zagovornik evropskega povezovanja še vedno verjamem v našo skupno evropsko domovino in podpiram skupno valuto, kakor tudi težnje k še tesnejšemu sodelovanju. To pa ne pomeni, da podpiram smer, v katero se EU razvija in da podpiram varčevalne in birokratske politike, ki so nam vsiljevane. Prva uničuje evropsko gospodarstvo, kar bolj čutimo manj pripravljeni, medtem ko bolje pripravljeni le ohranjajo pridobljeno, druga pa skrbi za včasih prav komične vložke, ko morajo že kumarice biti točno določene oblike.

Ne delam si iluzij, da tesnejše evropsko povezovanje ne pomeni manj suverenosti za manjše države članice. V resnici smo že skorajda provinca večje skupnosti, sploh od trenutka, ko nimamo več svojega denarja. S tem ni nič narobe, če so kljub temu varovani naši ključni interesi. Se pravi, da lahko kot država odločamo o veliko stvareh, ki jih nočemo predati v roke večji skupnosti. Da ostajamo Slovenija, ki svojega ozemlja ne razprodaja, ki omogoča, da se slovenski jezik uporablja kot uradni jezik, da so državljani Slovenije enakopravni drugim državljanom držav članic EU, da ni mogoče z odredbami od zunaj radikalno posegati v razvoj lokalnih skupnosti in države in tako dalje. Vse te stvari v večjih skupnostih niso samoumevne in pogosto večje sile manjše skušajo prisiliti v asimilacijo in pripojitev, se pravi, da se forsira en jezik, drugega pa preganja in ljudi sili, da prenehajo biti pripadniki ene skupnosti in postanejo pripadniki druge. Slovenci smo to v preteklosti že doživeli, sploh pod pritiskom naših severnih sosedov.

Je več Evrope tudi več Slovenije? Ne, velja ravno nasprotno. Več Evrope, bolj tesneje povezana unija, neke Združene Države Evrope, pomeni manj Slovenije. Slovenija izgubi na pomenu, je le enota znotraj večjega prostora. Tega se moramo zavedati in prav zato je zelo pomembno, da to Unijo preoblikujemo tako, da ne bo nevarnost, ampak možnost. Takšna ko EU je, v prihodnosti ne sme več biti. Potrebujemo več nadzora s strani državljanov, večjo preglednost delovanja, da bo jasno, kdo in kako vleče poteze, ki se nas vseh dotikajo, ne da smo ves čas v megli državnih in skupnih interesov, da mnogi verjamejo, da se krizo da rešiti v okvirih posameznih držav, ne vidijo pa večje regionalne krize. Združene Države Evrope so prava smer, a le, če se vmes ne bodo spremenile v podaljšek nemške moči ali finančnih elit, ampak bo vsak državljan v tej skupni domovini jasno videl in bo tudi lahko glasoval za predstavnike, ki bodo potem odločali o skupni usodi.

Slovenija seveda lahko tudi izstopi iz EU in kot Švica gre samostojno pot. Ta možnost obstaja in zaradi izstopa Slovenija seveda ne bo propadla. Pravi problem leži drugje. Evropa domuje na preštevilnih kosteh žrtev preteklih spopadov in če kaj, je povezovanju treba pripisati  desetletja miru in stabilnosti. Propad EU bi skoraj zagotovo pomenil povratek v tekmovalnost večjih držav, ki bi si ustvarjale svoje interesne sfere in zavezništva, dokler ne bi znova zrasla nevarnost vojne. Majhna država, ki meji na nemški prostor in ima dostop do morja, bi zelo hitro postala kolonija velikana na severu in to bi se lahko zgodilo brez vojaškega posredovanja, samo s spreminjanjem države v gospodarsko kolonijo, kar zahteva manj sredstev, kot vojna s tanki in letali in zasedbenimi silami. Res je, da se nekaj takšnega po južni Evropi že godi in da če to ne bo kmalu ustavljeno, pomeni grožnjo odprte vojne med novimi kolonijami juga in apetiti severa, toda v okvirih skupne EU še obstaja veliko možnosti, da se to prepreči.

Propad EU, torej manj Evrope, bi lahko privedel do manj Slovenije, do Slovenije, ki bi bila le kolonija ali celo do tega, da države sploh več ne bi bilo na zemljevidih sveta, ampak bi bila sestavni del neke druge države. Meje se spreminjajo in verjeti, da to ni možno v enaindvajsetem stoletju, je naivno, četudi je v teh časih bolj priljubljena kolonizacija preko lokalnih posrednikov.

Zarota za zmanjšanje svetovnega prebivalstva
By Jin on Jun 23, 2013 in Razmišljanja | 0 Comments

Po svetu kroži mnogo teorij zarot in po eni izmed njih  elite delajo na zmanjšanju svetovnega prebivalstva. Vsakokrat ko izbruhne kakšna bolezen, ki jo potem mediji umetno razpihnejo v nekaj, kar mora za velike dobičke reševati farmacevtska industrija, se pojavijo trditve, da gre za priprave na uničenje večjega dela človeštva. Prav tako naj bi bila hrana polna strupov, kar bi naj vplivalo na rodnost in tako dalje.

Na kratko, močni in vplivni tega sveta so se odločili, da je ljudi preveč in so se odločili to spremeniti. Problem je le, da ta teorija zarote po svetu kroži že kar nekaj časa, a do zdaj nismo videli novega holokavsta, niti ni preveč logična. Dejstvo številka ena je, da se skupno prebivalstvo sveta še povečuje. Strupi očitno ne delujejo.

Pa tudi, je mar v politično gospodarskem sistemu, v katerem živimo, elitam res v interesu, da se zgodi katastrofalni upad prebivalstva? Pomislite, kakšen pritisk na sistem je že staranje prebivalstva v bolj razvitih državah. Sistem potrebuje vedno nove potrošnike in s pobojem večine ljudi jih pač ne bo dobil. Še več, takšna katastrofa bi lahko na koncu spodnesla prav tiste ljudi, ki bi jo sprožili, saj so ravno oni tisti, ki najbolj pridobivajo v sistemu, kakršen je zdaj, hud pretres pa bi moč lahko podelil povsem drugim ljudem. Namesto finančno politične elite bi lahko dobili vojaško, fašistično ali komunistično oblast.

Ne zarota, spremenjene vrednote, ki izhajajo iz višjega standarda, boljše izobrazbe in večje enakosti med spoloma, so tiste, ki bodo dolgoročno prispevale k temu, da se bo prebivalstvo sveta ustalilo, ali začelo manjšati. Nemci so pred kratkim izvedeli, da jih je kar za milijon in pol manj, kot jih je bilo pred leti. Torej, država, ki vsekakor spada med elito, je doživela takšen padec, medtem ko države, ki spadajo v tretji svet, še kar rastejo. Tudi tukaj vidimo argument proti teoriji zarote  zmanjševanja prebivalstva, saj  se le to res zmanjšuje ali raste počasneje med nacionalnostmi, katerim pripadajo najmočnejši ljudje planeta. Pogled v ZDA nam pokaže, da je odstotek belcev tam vedno manjši. Je res logično, da bi elita, ki jo sestavljajo večinoma belci, najprej prebivalstvo začela zniževati pri svoji rasi in ne pri temnopoltih? Malo verjetno.

Skoraj zagotovo se bo v prihodnosti svetovno prebivalstvo začelo zmanjševati in starati, kar bo s seboj prineslo hude probleme, to pa se ne bo zgodilo zaradi zarote zakulisnih elit, ampak zaradi spremenjenih vrednot posameznikov. Če so naši predniki v Sloveniji imeli tudi do deset otrok, smo zdaj padli že pod raven dolgoročnega zagotavljanja ravni prebivalstva in v prihodnosti se lahko to še zaostri. So bili ljudje k temu prisiljeni, jim kdo brani imeti otroke? Niti ne, tako so se sami odločili, ker so na prvo mesto postavili vse kaj drugega.

S teorijami zarote se na preprosti način pojasnjuje precej zapletene probleme. Ko družbene sile spreminjajo svet, je mnogo lažje kot razmisliti o vzrokih, za vse obtožiti temnega vladarja v ozadju. To deluje tako pri strahovih, da je številčnost človeštva presegla meje vzdržnosti in bo zato nekdo temu naredil konec, kakor tudi pri zahtevah posameznih skupin znotraj družbe po več pravicah, kakor na primer v primeru LGTB skupnosti. Ko nekaj teroristom uspe veliki met, je lažje verjeti, da je vse delo zlobne vlade, kot da so naša življenja mnogo bolj ranljiva, kot si to predstavljamo in da pobiti nekaj tisoč ljudi niti ni tako zelo zahtevno. Področij, na katerih je mogoče spisati cele knjige o tem, kako nekdo v ozadju pripravlja najbolj neverjetne in grozljive stvari, je veliko.

Teorij zarote se prav zaradi tega ne bomo nikoli rešili. So namreč kot dobre zgodbe, ki gredo hitro v uho in jim je pogosto lažje verjeti, kot dolgočasni in zapleteni resničnosti.

Dimitrija Rupla za zunanjega ministra!
By Jin on Jun 22, 2013 in Slovenska politika | 0 Comments

 Takšnim talentom je treba omogočiti doživljenjsko delo na njihovem področju.

Ste utemeljitelj slovenske diplomacije in zunanjega ministrstva v samostojni Slovenije. Zdaj pa, kot kaže, odhajate s tega ministrstva in diplomacije ne ravno po svoji volji.

Slovenska Al Kaida me poskuša vreči iz diplomacije in iz zgodovine že nekaj časa. Vendar jim – vsaj drugo – ne bo uspelo.

Da, Al Kaida. Kaj je torej Erjavec? Osama bin Laden ali Ayman al Zawahiri?

Dober vladar in protestnik, ki ga sovraži
By Jin on Jun 21, 2013 in Razmišljanja, Zunanja politika | 0 Comments

Pred časom sem kot odziv na nek članek na spletni strani RTV Slo hotel napisati komentar o tem, kakšno razliko v razvoju države lahko naredi en sam sposoben voditelj. Tiste države, ki imajo srečo, da imajo za krmilom dobre vladarje, se razvijajo hitro in napredek je opazen že od daleč. Tiste, ki imajo slabo vodstvo, kakor je v teh časih primer v večini Evrope, stojijo na mestu ali propadajo.

Tistega komentarja potem nisem nikoli napisal.

Članek na RTV Slo se je ukvarjal z Brazilijo, državo, ki je v preteklem desetletju doživela velik napredek in glej, le nekaj tednov kasneje prav to državo pretresajo protesti. S tem se je Brazilija uvrstila ob bok Rusiji, Turčiji, Argentini in Venezueli, državam, ki so bile v preteklem desetletju uspešne, a zaradi tega niso bile imune na proteste opozicije. Pri tem so bili  pogosti očitki o avtoritarnosti voditelja, čeprav so povsod le ti na oblast prišli po demokratični poti, prav tako pa je bilo veliko kritik na razvoj sam, češ da ta ni dovolj hiter, ali sadovi niso porazdeljeni pravično, čeprav so iz revščine bile dvignjene velike množice.

Če bi zdaj šel pisati tisti komentar o pomembnosti dobrega voditelja, bi ga napisal podobno. Za dobre voditelje bi razglasil tiste, ki jim je uspelo v času na oblasti radikalno na bolje spremeniti države, ki so jim vladali. Pisal bi o Putinu, Luli, Chavezu, Kirchnerjevi in Erdoganu. Zagotovo bi se našla kakšna kritika, a splošen vtis bi bil pozitiven in s tem vtisom bi se samo strinjal z večinskim mnenjem prebivalstva teh držav, ki ga izražajo na volitvah. Protesti tega vtisa ne bi spremenili.

Je pa res, da bi se zdaj spraševal o naravi demokracije, o nestabilnosti družb kljub hitri rasti, o političnih bojih, ki spominjajo na slovensko razklanost, ko so za dosego cilja dovoljena vsa sredstva in o medijih, ki pogosto en majhen del celote vzamejo kar za celoto. Da, mediji pogosto povsem namerno napačno predstavljajo razmere v posameznih državah, potem pa nikoli zadovoljujoče ne pojasnijo, zakaj se po množičnih protestih ni nič spremenilo, ali zakaj je v neki drugi državi popularna revolucija bila uspešna. Dogodki v Turčiji, kjer ima vladajoča stranka pač zelo veliko podporo in zmaguje na volitvah, to dokazujejo. Še bolj to dokazuje nesposobnost liberalnega tabora v Rusiji, da bi dosegel kakšen omembe vreden uspeh.

Kar je jasno, je da še ni bilo takšnega človeka, ki bi zadovoljil okuse vseh. V politični sferi to velja še bolj, saj so politiki pogosto priročne tarče, ki se jih obtožuje vsega hudega. Dodajmo k temu še strankarsko razklanost, boj vrednot in odlične možnosti komunikacije in  nič čudnega ni, da nismo deležni še več protestov in nestabilnosti. Če se to dogaja že v državah, ki se lahko pohvalijo z uspehi, ni val nezadovoljstva, ki se šir po Evropi nič nenavadnega. Toda, kaj nam to še pove? Da se moramo navaditi množičnih protestov kot izrazov nezadovoljstva delov prebivalstva in tudi kot političnih orožij za miniranje nasprotnikov? Da je demokracija v naših časih zelo bojevita?

Medtem v Braziliji
By Jin on Jun 19, 2013 in Zunanja politika | 0 Comments



In tudi tukaj je na mestu previdnost.

Iran bo v Sirijo napotil 4000 vojakov
By Jin on Jun 17, 2013 in Zunanja politika | 0 Comments

Če drži, prihaja poteza kot zaostrovanje v zdaj že več kot dve leti trajajoči vojni v Siriji, ki je terjala 90000 življenj.

Potem ko so Američani Asadov režim obtožili uporabe kemičnega orožja, so to uporabili kot razlog za napoved pošiljanja orožja sirskim upornikom. Pravi razlog v resnici leži drugje. Potem, ko je uporniško gibanje v Siriji po valu revolucij v regiji doseglo nekaj uspehov, se je razmerje moči začelo počasi obračati proti njim. Režim je discipliniral svoje sile, dobil pa je tudi pomoč libanonskega Hezbolaha, ki po izurjenosti in opremljenosti zlahka prekaša vse, kar lahko na noge postavijo uporniki. Ti so povrhu še notranje razklani, med njimi pa so tudi skupine, ki spadajo med skrajne islamiste Al Kaidinega tipa. Zagotovo so uporniki že do zdaj dobivali pomoč v orožju, če ne iz zahodnih držav pa iz sunitskih držav v regiji, a to ni bilo dovolj. Zadnje tedne zmaguje Asad in prav zato so ZDA prisiljene iskati rešitev, če nočejo predati te vojne.

Naslednji korak bi lahko bila uvedba območja prepovedi letenja nad Sirijo. Američani že pripravljajo teren v sosednji Jordaniji, kjer je nastanjenih nekaj njihovih letal, iz tega semena pa bi lahko zraslo močno drevo, ki bi zasenčilo letalske sile v sosednji Siriji. Ta država, tudi če bo dobila ali je že dobila najmodernejše ruske protiletalske sisteme S 300, Američanov in zaveznikov, če bi se še kdo vpisal na seznam sil, ki bi uveljavljale prepoved poletov, ne more ustaviti. Kar bi se zgodilo potem je predvidljivo in preizkušeno v Libiji. Enkrat gospodarji sirskega zračnega prostora bi lahko zavezniki z letalskimi napadi podpirali upornike.

Da Rusiji takšen scenarij ne diši, je razumljivo in prav zato v Kremlju izražajo nezadovoljstvo in celo grozijo z oboroževanjem Asadovih sil. A prava nevarnost zahodnim in interesom sunitskih držav v regiji, izhaja iz Irana. Islamska republika se je očitno odločila v Siriji potegniti črto, saj je tudi jasno, da bodo po tej državi sami naslednji cilj. Tako bi naj v Sirijo po poročanju The Independenta poslali 4000 svojih vojakov. Po intervenciji Hezbolaha bi to bil še en udarec upornikom.

Iran je bil v vojno v Siriji bržkone vmešan že do zdaj, saj naj bi preko Iraka pošiljal orožje, na kar so Američani oblasti v Bagdadu že opozorile. Toda v širšem spopadu med šiitskim in sunitskim svetom je šiitska oblast v Iraku prej na strani Teherana in tako pripravljena asistirati v boju proti skupnim nasprotnikom. Sunitski uporniki, sploh pa ekstremisti med njimi, bi lahko ogenj revolucije ponesli tudi v Irak, ki še vedno poka po verskih ločnicah in se ne more pomiriti. Američani so ironično s svojo intervencijo na oblast pomagali iranskim zaveznikom, šiitom  v Iraku.

Razmere v regiji se nevarno zaostrujejo. Če igralci ne bodo pazljivi, bi kmalu lahko izbruhnila regionalna vojna. Na eni strani Asadovo oblast podpirajo šiitska milica Hezbolah in Iran, bolj v ozadju tudi Rusija, na drugi strani  upornike sunitske monarhije, Turčija, Egipt in zahodne sile. K temu je treba dodati še razmere v Bahrajnu, kjer šiite zatira sunitski kralj in kjer je že prišlo do posredovanja Saudske Arabije. Skupnosti šiitov je v sicer sunitskem svetu še kar nekaj. Povrhu je bojišče še vedno Irak, kjer bolj kaže, da se bo oblast postavila na stran Irana. Že to je nevarna zmešnjava pa Izraela še niti omenili nismo.

Vojna, ki bi lahko izbruhnila, bi lahko načela same temelje svetovnega miru, da ne govorimo o šoku svetovnemu gospodarstvu.

Kmalu bomo vsi lenuhi
By Jin on Jun 16, 2013 in Zunanja politika | 1 Comment

Naj se spravijo delat, lenuhi, se pogosto glasi iz ust desničarskih komentatorjev na spletu, ko gre beseda o usodi Grčije. Pri tem priročno pozabljajo, da so ravno reševalni ukrepi pripomogli k rekordni brezposelnosti in so številne Grke stali njihove zaposlitve in s tem še poslabšali razmere. Če ne bi bilo trojke, če ne bi bilo evro območja preko katerega je državam kot je Grčija odvzet velik del suverenosti, bi krize skoraj zagotovo bilo že zdavnaj konec, tako pa se vleče iz leta v leto, brez luči na koncu tunela.

In potem so prišli še po grško javno televizijo. Boštjan Videmšek v Delu to poimenuje za finančno hunto in res gre za nekaj podobnega. Tukaj se skriva zelo pomembno spoznanje. Vojne sedanjosti se ne vodijo samo z orožjem, ampak tudi z nadzorom nad denarjem in vsiljevanjem ukrepov, ki uničujejo cele države in jih spreminjajo v kolonije. Propagando, da alternative ni in se je treba predati, poznamo že dolgo. Alternativa seveda vedno obstaja. Navsezadnje lahko države tudi izstopijo iz evra in EU in se postavijo na lastne noge, vendar je ta možnost zasmehovana. Zasmehovana pa je zato, ker je najbolj zastrašujoča ravno za tiste, ki najbolj pridobivajo v tem sistemu finančne hunte, saj s tem izgubijo kolonijo, v kateri lahko po mili volji izvajajo svoje eksperimente. Če gre ena država, potem lahko kmalu gre še druga in skupne evropske hiše je s tem konec, s tem pa tudi manipulacij.

Jasno je, da javne RTV gredo marsikomu v nos. Res je, da znajo prerasti v ogromne monstrume, ki porabljajo preveč denarja za svoje delovanje in jih je treba oklestiti. Tako v Sloveniji, kot v Grčiji. Vendar pa je treba dvomiti, da je v Grčiji bil to glavni razlog za  radikalno odločitev. Že pred odločitvijo je namreč trojka zahtevala odpustitev 4000 javnih uslužbencev v zameno za novo pomoč in oblast se je  tako na hitro skušala znebiti več kot 2500 zaposlenih. Verjeti predstavnikov trojke in evropskih elit, da niso nikoli zahtevali razpustitve grške javne RTV, je naivno, saj so z dozdajšnjimi pritiski pokazali, kako malo jim je mar za usodo Grčije in kako daleč so pripravljeni vsiljevati svoje ukrepe, ne glede na posledice.

Če pomislimo, da bi naj Grki odpustiti 4000 javnih uslužbencev, se moramo vprašati, kje bi naj ti ljudje v prihodnje delali. Lekcijo, da zmanjševanje potrošnje ubija gospodarstvo in podaljšuje recesijo, smo do zdaj že osvojili, da pa brezglavo odpuščanje brez ponujanja druge zaposlitve samo povečuje brezposelnost in državo prav tako uničuje, bi morali prav tako razumeti. Če bi kdo Grčiji res želel pomagati, bi res zahteval, da se pretirano veliki deli javnega sektorja krčijo, a bi investiral v področja, ki bi ponujala nova delovna mesta. To pa se ne godi in Grčija samo še tone.

Grčija je naša prihodnost. Celotno evro območje se giba na robu recesije in dejansko stoji na mestu. Brezposelnost je visoka. Nemčija ni ravno najboljši motor. Kriza se podaljšuje in če bo šlo tako naprej, bomo deležni zaostritve, morebiti celo razpada evro območja. Pričakovati, da bodo tisti, ki so do zdaj vsiljevali svoje z ekstremno ekonomsko liberalno ideologijo pogojene ukrepe, spremenili svoje delovanje, je naivno. Le bolj radikalni bodo postali, nekako kot komunistični komisarji, ko njihov sistem ni deloval in so zato izumljali vedno novo peto kolono, krivo za vse slabo. Na kratko, vedno več bo obtožb o lenobi in nesposobnosti vedno večjega dela prebivalstva, ne le v javnih sektorjih, ampak tudi navadnih delavcev v tovarnah ali prodajalk po trgovinah. A obtožbe ne bodo mogle zajeziti vala nestabilnosti, ki se nam bliža in grozi, da Evropo razbije na kosce.