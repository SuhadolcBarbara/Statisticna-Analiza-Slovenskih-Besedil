Robert Kaše

NEDELJA, 14. JULIJ 2013
Fail.
 


Moralna odločitev, da javnost obvestim o vohunjenju, me je veliko stala, vendar ničesar ne obžalujem!"

Tako je svojo odločitev, da se odreče bleščečemu in lagodnemu življenju na račun ZDA, obrazložil Edward Joseph Snowden, 30-letni pogodbeni sodelavec Ameriške nacionalne varnostne agencije in nekdanji uslužbenec CIA-e. Skratka vohun, specialist za sledenje elektronskim komunikacijskim potem.
In kaj je izšolan "infrastrukturni analitik" dejansko povedal tako novega in osupljivega, da je povzročil mednarodni škandal in s tem svojo osebno dramo, ki se nekako kar noče in noče razrešiti?
Če vprašate mene - prav nič. Zgolj potrdil je tisto, kar se že dolgo ve, in sicer, da se obveščevalna dejavnost ZDA ni nehala niti zmanjšala s padcem "železne zavese". To za tiste, ki jim je vsaj približno jasno, da mednarodni odnosi niso nobeno petje uspavanke, ni popolnoma nič novega. To se vedno počne in v prednosti je pač tisti, ki je dovolj močan in bogat, da si lahko privošči več kot ostali. 
Naj mi kdo odgovori na vprašanje, zakaj bi Američani sploh nehali vohuniti?  
Če je komunizem začasno v krizi, še ni rečeno, da je zaradi tega svet veliko boljši. Zamenjali so ga novi, pravi in finančni diktatorji, ki imajo prav tako radi oblast, kot so jo imeli tisti prej. Tudi ko je Jugoslavija razpadla, dejansko nismo doživeli v politiki posameznih držav nobenih dramatičnih izboljšav. Partijska vodstva so zamenjala partijska vodstva, lobiji so to tudi ostali in nacionalisti prav tako. Seveda, kot se za balkansko krčmo spodobi, so se ob tej priliki zabliskali noži in stekla je kri, rezultat pa je prav boren. 
ZDA, med tem niso doživele nobenega razpada, revolucije ali poraza, doživele so zgolj grobo soočenje s fanatičnim delom sveta, ki ima za sveti cilj njihovo uničenje, čeprav ni sposoben povedati zakaj ali pa zgolj zato, ker potrebuje močnega sovražnika za preživetje lastnega sovraštva. 
ZDA so že dolgo edina dovolj močna in organizirana sila, dejansko edini klasični imperialist, ki lahko posreduje na kateremkoli koncu sveta in težko si je predstavljati stanje v katerega bi nas svetovni in tudi domači "borci proti imperializmu" potegnili, če bi se res nehale aktivno zanimati za duševno stanje svetovne politike, vključno z našo.  
Veliko nekdaj močnih igralcev, ki so nekoč počeli ali vsaj skušali početi prav to, je vmes doživelo velike spremembe, izgubilo prednost in na tak ali drugačen način "izpadlo iz igre", ZDA se to še ni zgodilo. Njihove vojaške in seveda tudi obveščevalne infrastrukture, poleg močne lobistične mreže, zaenkrat ni ogrozilo nič in v ta mogočen sistem je mirno vstopil tudi rekrut Snowden, ki se je baje najprej hotel boriti v Iraku, vendar očitno zaradi šibkega zdravja ni za "pravega vojaka". Odkril pa je svoj računalniški talent, torej osebno tržno nišo in vendarle vstopil na spletno bojišče. Prav lahko bi verjetno postal tudi programer na kakšni banki ali kje v javni upravi, vendar se je, nedolžno jagnje, začuda odločilo za "nacionalce". V svoji naivnosti je verjetno mislil, da se bo ukvarjal s pisanjem pravljic za afganistanske sirote ali receptov za muslimanske ženske, ki se morajo skrivati pred talibanskimi norci.
Kaj se je zgodilo, da je, prav zdaj, ko mu je padla sekira v med (življenje na Havajih in 122.000$ letno), postal tako goreč moralist in borec za etiko svojega ljudstva, bomo seveda težko ugotovili, dejstvo pa je, da je, vsaj za moje pojme, v bistvu navaden neodgovoren bedak in izdajalec domovine.
Seveda so ZDA imperialistična država, vendar so bili to tudi že Španci, Portugalci, Francozi, Britanci, Nemci, Švedi, Rusi, Kitajci, Japonci, Nizozemci, Belgijci, Italijani, Turki, Arabci, ... skratka vsi, ki so lahko kdajkoli ali kjerkoli zbrali in opremili dovolj vojske, da so jo poslali v beli svet. 
Dragi moji, če si kdo domišlja, da je današnji svet res tako zelo drugačen, kot je bil pred, recimo 300-400 leti, je vsaj naiven, po drugi strani pa hudo slabega spomina, ker pozablja, da brez ZDA, na primer, ne bi nihče porazil nacizma in fašizma, ustavil Japoncev ali presekal z balkansko morijo. 
Vloga ZDA, kot trenutno glavne nosilke prodornosti zahodne civilizacije in branilke njenih vrednot, je lahko večplastna in tudi kritizirana, ni jim pa mogoče očitati neaktivnosti ali brezčutnosti. Kljub vojnam v katere se zapletajo, vseeno ostajajo svetovni dobrotniki številka ena. 
Kakorkoli se v navalu kritizerstva čudno sliši-, ZDA, hvala Bogu, ostajajo svetla točka v mednarodni močvari spletkarstva in hinavščine, katere del tudi evropska zunanja politika. Evropejci veliko moraliziramo, vendar, za razliko od Američanov, nismo pripravljeni niti s prstom migniti za to, da bi kaj spremenili v svetu. Prepričani smo, da naredimo povsem dovolj že, če ločujemo odpadke in puščamo emigrante v morju, tiste, ki ga preplavajo pa zapiramo v koncentracijska taborišča. Stran od oči javnosti taistim emigrantom pa potem vendarle blagohotno dovoljujemo, da v suženjskih razmerah in brezpravni, za nas, na primer, smejo obirati paradižnike in kumare, brez upanja, da bodo kdaj postali polnopravni člani te družbe.
Spoštovani-, zame Snowden ni nobena slaba vest, ampak kvečjemu kadrovska napaka, ki se je zgodila vladi ZDA in edino prav bi bilo, da jim ga vrnejo.   
Avtor Robert Kaše Ni komentarjev:
ČETRTEK, 11. JULIJ 2013
Trenutek zaželjen ...


Ni lahko prepričevati. Res ne ... 
V bistvu je že težko doseči, da te sploh poslušajo, če jim ni do tega. Tudi kadar si sam prepričan v kaj, ne.
V ljudeh je včasih takšen odpor. Prava trma. Nočejo in nočejo razumeti.
Drugič se pa zdi, da kar "padejo" na kaj ali koga. Kot, da komaj čakajo. Čudno.
Ljudje menda začutijo energijo in še zlasti, če je ni. Takrat se vloge obrnejo. Lovec postane plen, prepričevalec tisti, ki ga prepričajo. Nekateri govorijo o karizmi. O nečem kar zašumi v zraku, ko nekdo začne. 
Če tega nimaš potem je pravi odgovor zavezništvo. Nekaj ponudiš in nekaj dobiš. 
Pri zaveznikih vsaj ni treba nenehno prežati. 
Seveda-, če jih prej prepričaš ... 
Avtor Robert Kaše Ni komentarjev:
PONEDELJEK, 08. JULIJ 2013
V spomin razumu …


Bolj ko skušam razumeti ljudi, vključno s samim sabo, manj razumski se mi zdijo. S tem ne mislim reči, da nimajo razuma, … seveda ga imajo-, celo občudujoče visokega in v povprečju jim prav dobro služi. 
Gre za način njegove uporabe. Kdaj, na kakšen način in v kakšnih okoliščinah ga sploh aktiviramo. Če ga? 
Razum je kot roka, noga ali katerikoli del telesa, ki ga lahko kontroliramo. Če hočemo da deluje-, deluje, če hočemo, da deluje v neko smer-, deluje v tisto smer, če tega nočemo ali sploh ničesar nočemo-, za čuda, vse tudi deluje tako.
Človek je skupek funkcij, modulov ali podsistemov, ki se aktivirajo in povezujejo za izvajanje opravil. Vgrajena mu je duša oziroma, če vas navedeno preveč moti, zapečena mu je želja po obstoju in razmnoževanju, ki ga tira v vse to, čemur reče življenje. Velika večina stvari je tako ali tako odločena mimo razuma. O dihanju in bitju srca ne razmišljamo, pa vseeno deluje. Tudi s premikanjem nog med hojo ali tekom ne mučimo razuma dokler se, na primer, ne učimo plesati. Ko se, pa vsaj od začetka, spet ne mislimo na nič drugega, kot le na to kam bi položili stopalo, da bo naredilo čim manj škode.
To o čemer realno lahko odločamo je zgolj izvedba odločitve- izbira med krompirjem in zeljem, ne pa med jesti ali ne jesti. To, da moraš jesti, je zate že zdavnaj odločeno. Brez tega te pač ni.
Razum ni nekaj univerzalnega kar bi delovalo pod vsemi pogoji enako, niti v podzavest zapečen vzorec obnašanja, razum je izvršilni organ možganskega zavezništva, ki aktivira elemente sistema za tisto, kar je potrebno načrtovati in izpeljati z uporabo večjega števila informacij in odločitev. Korak v lužo je popolnoma enak koraku na suho, razlika je le v informacijah, ki se aktivirajo in združijo v odločitev za eno ali drugo. Nekdo, ki mu ni do zabave bo stopil mimo, drugi bo morda zamišljen in bo lužo opazil prepozno, tretji jo bo načrtno iskal in še nalašč skočil vanjo, da bo učinek opaznejši.
Razum je vmesnik med hotenji, realnimi okoliščinami in uresničitvijo. Razvil se je prav tako, kot sluh, vid, okus ali tip. Povezuje vhodne informacije, jih obravnava paketno in sproža odzive. Razum je dan bitju z dovolj visoko razvitimi zaznavnimi sposobnostmi. Le kdor dovolj ve, se lahko odloča. Če vidiš sled, čutiš lakoto in poznaš nevarnost, potem se odločaš v tri-dimenzionalnem polju z visoko stopnjo predvidljivosti. Če pa sodeluješ v skupini, poznaš skupinske navade in mehanizme odločanja, potem je polje odločanja n-dimenzionalno in stopnja predvidljivosti nizka. Vse je lahko tako ali pa drugače-, odvisno od marsičesa. Vse je lahko tudi "nerazumno"-, odvisno pač od tega v kateri odločitveni dimenziji si.
Osebno razuma nimam preveč rad. V bistvu ga preziram. Zame je sinonim za uveljavljanje lastne volje. Sklicevalo za prisilo na okoljem. Na razum se sklicuje tisti, ki se boji, da ga bodo razkrili pri blefiranju.
Dosti bolj spoštujem intuicijo.
V bistvu je tudi razum zgolj intuicija, onesnažena s predsodki in osebnimi filtri. Pravo in polno razumevanje je lahko le neposredno dojemanje. Uvid. Vzameš paket okoliščin in ga sprejmeš vase-, kot, na primer, obdelaš jutro, takoj ko stopiš vanj. Ne razmišljaš, da je sestavljeno iz svežega zraka, svetlobe in bistrega osebnega razpoloženja. Jutro pač-, en kos.  
Zanimivo-, koliko je med ljudmi zanašanja na razum. Vendar še tako glasno poudarjanje razumnosti odločitev, ni garancija, da bodo takšne tudi sprejete, kaj šele uresničene. Tudi najbolj razumne odločitve lahko privedejo do nerazumnih posledic. Če bi to ne bilo res, bi ne bilo vojn in nepotrebnega trpljenja.
Najbolje se še vedno odloči tisti, ki se odloči za dobro bližnjega. Odločitev za usmiljenje in potrpljenje pač nima para v nobeni razumski odločitvi. 
Odločitev za dobro je edina razumna odločitev.
Razum nikoli ne bo kos srcu. 
Srce je vladar, razum kvečjemu sluga. 
Avtor Robert Kaše Ni komentarjev:
NEDELJA, 26. MAJ 2013
Lojzetov god.
Slovenski mučenec in blaženi Lojze Grozde bi danes obhajal 90-letnico.

Včeraj popoldne sem ga iskal, da bi malo praznovala.

Najprej seveda na Zgornjih Vodalah, kjer se je rodil.



Tam ga ni več. 

  

Potem v Tržišču, kjer je bil krščen. 





































Tudi tam ga ni.


Iskal sem ga na Mirni, kjer so ga partizani najprej mrcvarili,






















 potem pa odvlekli na njegovo zadnjo pot ...







 



 


























 ... in umorili.




  
 



Tudi tam ga že dolgo ni. 






























Nazadnje sem ga vendarle našel.
Kje drugje-, kot pri Materi božji na Zaplazu.




































Lojze tam praznuje. 



 
 







































Dragi Lojze, nasvidenje in prosi Boga za nas. 

  



Avtor Robert Kaše Ni komentarjev: