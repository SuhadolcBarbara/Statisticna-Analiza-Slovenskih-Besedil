Plačilo obresti državnega dolga
Posted on July 14th, 2013 by jeanmark

Ob debati o rebalansu proračuna, je bilo kar pogosto očitano, da vlada povečuje sredstva za plačilo obresti. Opozicijski amandmaji, ki so selili sredstva na razne postavke so kot vir kar po pravilu navajalu sredstva za plačilo obresti, bodisi domačim, bodisi tujim kreditodajalcem. Naj ob tem omenim, da se v zadnjih letih sicer pospešeno zadolžujemo v tujini, ampak velika večina dolga je pa še vedno domačega, s tem pa gre tudi večina sredstev za obresti v domače loge.

Marsikaj lahko očitamo te vladi ob rebalansu, ampak tega, da povečuje znesek za obresti pa res ne. Obresti so posledica minulega zadolževanja, ki so ga v veliki večini, razen čisto zadnjega, izvedle vse vlade pred aktualno. Znesek za obresti je verjetno celo najbolj determiniran in neizogibljiv znesek v celotnem proračunu.

Podobno je nesmiselno, ko opozicija (pa tudi kakšen koalicijski poslanec tega ne razume) nabija, da vlada z rebalansom niža prihodke. Nič jih ne niža. Kvečjemu ugotavlja, da so se napovedi znižale. V bistvu niti vlada niti parlament, na strani prihodkov nima nobene možnosti da to spreminja po svojih željah. To je tudi vladi dano kot neodvisna ocena. No, seveda lahko sprejmemo nove davke, ne more pa vlada kar iz nič nacumprati novih 50 mio pri recimo DDV.

Kar pa seveda pomeni, da je vse te argumente in pripombe potrebno upoštevati naslednjič, ko bomo spet tehtali ali gremo v krčenje nečesa ali ne, in, če ne, se moramo zavedati, da s tem povečujemo zadolževanje s tem pa tudi potreben denar za obresti. Vsakih 100 miljonov, ki jih porabimo pa pred tem ne ustvarimo, je potrebno vrniti z obrestmi. Recimo 6 mio na leto. V 10 letih 60 mio (ponavadi se glavnica plača na koncu, obresti pa sproti). Kar pomeni da teh 60 mio, ne bomo mogli poraviti za kaj drugega. Za recimo socialo, investicije, pokojnine.

Pa saj tu ne gre za neko težko znanost. Zadolževanje vedno pomeni, da imamo nekaj prej, kot si lahko privoščimo, v zameno pa imamo tega malce manj. Raje imamo 100 km cest danes, kot 106 km čez eno leto. Raje imamo 10 pirov danes, kot 11 jutri. Seveda je pogled v primeru investicij, ki imajo donos višji od obresti nekoliko drugačen. Ampak takšne investicije v sektorju država, lahko preštejemo na prste ene roke. In ne TEŠ 6 ni med njimi.

Dejstvo je, da večino zadolžitve v Sloveniji porabimo za sprotno porabo. Kar je velik NO NO. Ko se enkrat zadolžite na dve leti za letni dopust mi verjemite, da ste že preveč zabredli. Če si morate sposojati za tankanje na bencinski pumpi, nujno potrebujete finančno konsolidacijo. In to sedaj počenjamo v državi. Zadolžujemo se na deset let za sprotno porabo. Tukaj se je že davno zaključila ekonomska znanost in smo prešli na področje politično-ekonomske alkimije, kjer iz nič ustvarjamo zlato. Dokler ga bomo davkoplačevalci še brez besed kupovali, bo še šlo. Se pa bojim, da bo to kmalu prepoznano kot huda prevara.

Pa da ne bo pomote. Vir za koalicijska amandmaja, ki sta povečala sredstva za infrastrukturo in turistično promocijo (oboje po 3 mio) niso bile obresti. Bilo je vplačilo v EU. Kar je v bistvu le malce manj fleksibilna postavka kot obresti. Ampak populizem ima že dolgo prednost pred razumom v tem delu sveta.

Janković go home
Posted on July 13th, 2013 by jeanmark

Pa da ne bo kakšnih nacionalističnih namigov glede naslova, naj jasno zapišem, da gre za parafrazo Mladininega članka iz časov slovenske pomladi, kot domov pa mislim tja, kjer pač stanuje, ali pa bo stanoval, če ga bo pač po kakšni odločbi ali obsodbi potrebno tja prestaviti.

S svojim nedavnim pozivom “svojim” poslancem, da naj ne podprejo rebalansa proračuna, ker Ljubljana ni dobila, kar župan meni, da ji pripada, je Janković jasno pokazala svoje razumevanje politike. Za denar je potrebno priti na oblast. Hkrati pa jasno pokazal, kako v bistvu čisto nič drugega, kot samega sebe, ne razume. Kot da ni kristalno jasno, da bi s svojim povratkom ali odzamrznitvijo v Pozitivni Sloveniji podpisal odstopno izjavo vladi. Za našo stranko, Državljansko listo, je situacija jasna. Tu ni prostora niti za milimeter. V Desusu bi morda malce razmišljali, SD pa bi se morda celo pogajala.

Vendar se mu očitno komplicira tudi v njegovi stranki. Večini je čedalje bolj jasno, da je Janković politično mrtev. Seveda odhod ustanovitelja vedno pomeni tveganje in vsaj začasen upad članstva, čudno bi bilo, če ne bi bilo temu tako. Ampak ponovno aktiviranje bi povzročilo še kaj bolj divjega. Nenazadnje je v Pozitivni Sloveniji marsikdo marsikaj pridobil s tem, ko so vladna stranka. In to pač ne bi bili več. Na volitvah, pa je zelo vprašljivo, ali bi Jankoviću uspel podvig še enkrat, sploh, ker so ga sedaj tudi liberalci v njegovih vrstah dokončno spregledali.

Sanjski scenarij je seveda naslednji. Pozitivci na kongresu izbirajo med A in Z, med Alenko in Zoranom. In izberejo A z recimo 2/3, kar je dovolj da se Zoki še vedno počuti močnega. In potem Zoki prevzame Solidarnost, novo nastajajočo levo stranko, ki potrebuje karizmatičnega vodjo. Volk sit in koza cela. Stranka dobi vodjo, vodja stranko, državljani Slovenije pa možnost, da takšne tvorbe na volitvah vržemo na smetišče zgodovine.

Preostanek pozitivcev, ki bo ostal po zmagi Alenke, ali pa po izstopu iz PS, če bo le ta poražena, bo definitivno pomenil novo “liberalno” stranko. Liberalno sem dal v navednice, ker imamo s tem izrazom v Sloveniji zmedo. Raziskave javnega mnenja namreč kažejo, da velik procent ljudi enači pojma levo in liberalno. To je do neke mere razumljivo, največje zasluge za to pa ima LDS. LDS je uspela pojem liberalnosti povezati s sabo. Kakšna je bila pa njihova prava usmeritev je pa jasno, če vemo da so izšli iz ZSMS – Zvezo Socialistične Mladine Slovenije, da je večina kadrov bila vzgojena tam in njihov dolgoletni predsednik je tudi izšel iz nekih časov, kjer je liberalizem pomenil državno vmešavanje v vse in vsakogar, liberalno pa dopuščal mladini kdaj kakšno neumnost.

Dokler tega izraza v Sloveniji ne očistimo teh socialističnih pritiklin, je potrebno ta izraz previdno uporabljati. Ker sicer le medemo ljudi. Kako naj razumejo da liberalno pomeni nižje davke, če pojem liberalno razumejo kot levo?

Sicer pa je tukaj še en detajlček. Če kdo misli, da so pogosti obiski predstavnikov naše vlade v Bruslju le turizem, vsaj tako bi lahko sklepali iz tega da nam mediji ne poročajo o nič konkretnem, naj si ponovno prebere Šušteršičev članek v Financah – En, dva, tri – trojka, pa tudi zadnje poročilo Evropske komisije ipd… Slovenija že je v mehanizmu trojke. V tistem prijaznem mehanizmu. Ki domači politiki še omogoča, da ohrani svoj ponos pred javnostjo. Tisto, ko učiteljica učenca okara v kabinetu, ne še pred vsemi. Ali bo pomagalo ali ne, ve le učenec sam.

Skratka, naša predsednice vlade je v zanimivi situaciji. Z leve po njej mlati Janković z desne trojka. Potem jo pa špikamo še opozicijski in koalicijski partnerji iz vseh strani. Ni ji lahko. Ampak to pač sodi k tej službi.

Davek na srečke
Posted on July 8th, 2013 by jeanmark

Za uravnoteženje proračuna vlada išče vse razpoložljive finančne vire. Eden večjih virov, DDV, je že bil spremenjen. Davek na sladke pijače, smo izgleda uspeli zaustaviti, pri davku na srečke pa potrebnega razumevanja ni bilo.

Čeprav načeloma nasprotujem vsakemu dvigu obdavčitve, ker država že tako pobere preveč, vseeno razumem, da je v teh težkih finančnih razmerah potrebno kaj urediti tudi na prihodkovni strani. Vendar ima vsako razumevanje svojo mejo. In v tem primeru so to športne stave.

Davek na srečke v primeru vplačila lota ali expresne loterije poviša ceno srečke, vendar je morebiten dobiček, ki ga ima vplačevalec v mislih ko vplačuje, ogromnokrat višji. Ko vplačuje par EURov ima v mislih miljone. Tisti, ki si izračunava matematično upanje dobitka, tako ali tako tega ne igra. Tisti, ki pa si ne izračunava, mu pa tudi ta davek ne bo kaj veliko pomenil.

Pri športnih stavah pa je drugače. Veliko stav ima stavna razmerja zelo nizka, in po uvedbi tega davka, bodo ta negativna. Kar je seveda velika neumnost in stavničarji tega seveda ne bodo počeli. S tem pa bodo del stav pač morali izločiti iz ponudbe. Skupaj z nižjimi stavnimi razmerji (kvotami) bo to dodatno stimuliralo odhod igralcev na internet in pa v tujino. In vsak, ki odpre račun na tuji športni stavnici, se ne bo več vrnil.

Razumevanja v koaliciji za te pomisleke ni bilo. Niti nobenega resnega argumenta proti ni bilo. Le, da država potrebuje denar. In to boli še precej bolj kot sama zavrnitev. Zaenkrat na odboru za finance. Sledi še plenarno zasedanje čez dva dni. Upam, da bo dodaten čas pomagal.

Stanje demokracije v Sloveniji
Posted on July 6th, 2013 by jeanmark

V državnem zboru, smo v petek opravili debato na temo stanja demokracije v Sloveniji. Pobudnik je bil seveda SDS, zadeva je nekako nadaljevanje zadnje seje o stanju pravosodja, vse skupaj pa si sam razlagam kot tisto pomoč, s katero bodo lažje preboleli nedavne “krivice”, ki so se jim zgodile. Najprej izpad iz vlade, nato pa še sodba o Patriji.

Sam sem prepričan, da v Sloveniji imamo demokracijo, žal pa imamo še kar precej ostankov preteklega sistema, ki več niso vzdrževani z močjo orožja, pa tudi politična moč je uporabljena bolj posredno. V gospodarstvu nas duši lastništvo države. To ni problem le zaradi slabšega upravjanja. Problem je, ker je to potem tudi faktor sprejemu zakonodaje, kjer se gleda na interes državnih podjetij, pri delovanju inšpekcij (saj delajo v državnem interesu) ter zavira razvoj na teh področjih.

Mediji so zgodba zase. So pristranski. In so nagnjeni v eno smer. Ampak po moje niti ne toliko zaradi vplivov, kot zaradi same inercije. Seveda pa razni vplivi pomagajo tudi pri tej inerciji.

Skratka, imamo še precej ostankov preteklosti, ampak verento bi obračun z tem, lahko povzročil še slabše stanje. Zato sam ne vidim potrebe po kakršnem koli drugem, kot po tem, da se redno opozarja na  vse stranpoti, ki se dogajajo. Recimo poimenovanje Titove ceste.



Spoštovani demokratično izvoljeni visoki zbor,

O tem ali morda v Sloveniji vlada enoumna združba lahko pogledamo, koliko časa je posamezna stranka preživela v vladi, od vključno prve slovenske vlade naprej. Pri interpretaciji sem si vzel malo umetniške svobode, in nekdanjo SKD pridružil Novi Sloveniji, kolege na levi sem enostavno prezrl, ker do trenutne vlade še niso bili v vladi, da bi jih pa združil z LDSom si pa nisem upal.

62% časa od ustanovitve prve do zadnje slovenske vlade je v vladi preživela slovenska Ljudska Stranka. Tudi Nova Slovenija skupaj z SKD je bila več v vladi kot v opoziciji, skoraj 51%. Večinsko v opoziciji je svoje delo opravljala SDS, pa vendar so bili v vladi kar 41% časa. Absolutni zmagovalec je upokojenska stranka z 68% sledi pa LDS z 67% časa v vladi. Socialni demokrati so preživeli več časa v opoziciji, kot poziciji, cirka 48% časa so bili v vladi.

Iz tega vidika zelo težko rečemo, da bi imela ena partija, ena stranka, ekskluziven političen vpliv v Sloveniji. Nenazadnje je najdaljši mandat imela ravno prva Janševa vlada, ki jo po tem kriteriji mirno lahko označimo tudi za najbolj stabilno vlado, sledi pa 2. Drnovškova, kjer je takratna SKD vstrajala z LDS do konca, predčasno pa so jo zapustili SDS in nato tudi SD. Vlado so ne le uravnoteženo sestavili, še zapuščali so jo uravnoteženo.

Seveda pa demokracija ni samo parlament in kdo sestavlja vlado. Predvsem ni to. Demokracija izhaja iz besede demos – ljudstvo. Stranke bi morale biti le orodje ljudi, združenih s podobnimi idejami, da te ideje uresničijo. Več neposredne demokracije je vsekakor prava pot, vendar gredo družbeni procesi počasneje, kot bi si marsikdo, tudi jaz, želel. Ne dvomim, da bo prišlo do tega, sodobne tehnologije odpirajo nove možnosti, vendar potrebno je dati času čas. In novostim priložnost. e-volitve so takšna novost. Tehnološki napredek omogoča nove storitve, bolj neposreden vpliv in omogoča širše iskanje rešitev. Vendar v Sloveniji trenutne omejitve niso tehnološke, so v glavah.

Na gospodarskem področju je socializem potreboval dobrih 40 let, da je bankrotiral. Ekonomija nacionalnega interesa oz. pajdaškega kapitalizma, kot mu pravijo nekateri, je potrebovala 20 let za isti učinek. Bankrot. Procesi nacionalnega interesa, ki so pripeljali v pajdaški kapitalizem niso bili naključni. Čvrsto jedro staroekonomistov je s postopkom privatizacije, predvsem pa nedokončanjem le te, in kasnejšimi spremembami, tudi dobre ideje izmaličilo in odpravilo.

Žal smo potrebovali krizo, da se je razkrila vsa beda tovrstnega delovanja. Vendar je s potrditvijo odprodaje 15ih naložb države, bil storjen korak k še večji normalizaciji na tem področju, in verjamem, da se bodo procesi v tej smeri uspešno nadaljevali.

Iz področja sodstva ne želim komentirali sodb, ki jih še ni, oziroma še niso spisane. Bi pa omenil odločbo ustavnega sodišča glede poimenovanja Titove ceste, kjer je ustavno sodišče zapisalo: “Dejstvo, da je bil Josip Broz Tito dosmrtni predsednik nekdanje SFRJ, pomeni, da prav njegovo ime v največji meri simbolizira nekdanji totalitarni režim. Ponovno uvedbo ulice, poimenovane po Josipu Brozu Titu kot simbolu jugoslovanskega komunističnega režima, je zato mogoče objektivno razumeti kot priznanje nekdanjemu nedemokratičnemu režimu. V Republiki Sloveniji, kjer se je razvoj demokracije in svobodne družbe, ki temelji na spoštovanju človekovega dostojanstva, začel s prelomom s prejšnjo ureditvijo, je vsako oblastno poveličevanje komunističnega totalitarnega režima protiustavno. V obravnavani zadevi poimenovanje ceste po Josipu Brozu Titu namreč ni poimenovanje, ki bi se ohranilo še iz prejšnje ureditve in bi bilo danes le del zgodovine.”

Kar jasno kaže, da vsaj na samem vrhu sodstva nikakor ne moremo govoriti o tem, da niso prekinili z dediščino totalitarnega režima. So. In to so tudi jasno povedali tistim, ki do nekdanjega režima gojijo naklonjenost, ki presega sicer do neke mere upravičljivo nostalgijo.

Skratka, teza, da smo še vedno v času enoumja, po mojem mnenju ne zdrži resne presoje. Se pa ne morem znebiti občutka, da nekaterih ne moti toliko da je lastništvo koncentrirano, moti jih, da NI koncentrirano pri njih. Navdušeno bi sprejeli vlado ene same stranke, da je le njihova. Če pa bi še sodišča odločala ustrezno, se pravi tako kot ustreza le njim, pa veselju ne bi bilo videti konca.

Demokracija ni na levi. Demokracija ni na desni. Demokracija je pripravljenost na sodelovanje, z enimi ali drugimi, za povečevanje blaginje vseh nas.

V Sloveniji ni več enoumja, imamo pa absolutno preveč bipolarnosti. Naši proti vašim. Rdeči proti črnim. Pikčasti proti progastim. To ni prava pot. Mladih to ne zanima. Zanima jih, kaj bomo naredili, da bo vsak v Sloveniji lahko zaživel svoje sanje. Potrebujemo široko mavrico različnih pogledov, ki jih skozi demokratični proces spremenimo v najboljše rešitve.

Intervju za 3. program RTV SLO
Posted on June 30th, 2013 by jeanmark

3. program RTV SLO, oz parlamentarni program ima redno polurno oddajo – Politik, to sem jaz, kjer z intervjujem predstavljajo poslance v Državnem zboru. Ta petek sem bil na vrsti jaz.


Samo snemanje je šlo zelo gladko, v bistvu sem bil precej bolj zategnjen pred samim snemanjem, ko me je voditeljica želela malce sprostiti z raznimi vprašanji, potem ko smo začeli, pa je šlo precej gladko. Aja, pa pred snemanjem sem tolk zašvical, da so morali še enkrat maskerko poklicat, da me je malce pobrisala.

Mi pa to bolj ustreza, kot recimo Poslanski premislek, kjer precej bolj veš kaj bo tema in kakšna vprašanja. In potem si pripraviš odgovore, in vsaj jaz nato razmišljam kaj sem si pripravil in ne kaj bi odgovoril. In, ker nikoli nisem bil piflarski tip, si težko zapomnim, in potem pol pozabim povedati.

Sam vse to še vedno dojemam bolj kot trening. Ipak sem še vedno vajenec :-)) Čeprav sem v teh treh mesecih dal skozi že eno okroglo mizo z Mencingerjem, par poslanskih premislekov in sedaj tale intervju. Sicer pa je to verjento ena tistih zadev, ko je normalno, da si malce napet, imaš tremo. Sčasoma, z več ponovitvami, pa ti to postane čedalje bolj naravno.

Sicer sem pa s samo vsebino kar zadovoljen. Mojca je bila malce šokirana zaradi objave družinskih fotografij, ampak saj jih ona objavlja na www.nastja.com. Par zadev bi moral malce bolj razložiti, ampak generalno sem pa kar zadovoljen za prvič.

Sem pa rabil kar precej časa, da sem na svojem blogu izbrskal tale citat, ki ga je uporabila voditeljica: “… spodbujanje gospodarstva preko višje obdavčitve podobno utapljanju ribe v morju ali hujšanju s torticami.” tule je -> Nebodigatrebni BDP.

100 dni vlade
Posted on June 26th, 2013 by jeanmark

Hitro je minilo. Pred več kot 1 letom, sem ocenil 100 dni takratne Janševe vlade. Za vlado Alenke Bratušek žal ni takšne check liste kot jo je SDS pripravila za svojo vlado. Zato težko ocenim koliko od koliko je bilo realizirano, zato je ocena bolj opisna.

Prvi uspeh vlade je nedvomno bil izvedba nove zadolžitve na mednarodnem trgu. To je še precej bolj simbolično kot se zdi. In resnično bom vesel, ko se takšnih uspehov ne bomo več veselili.

Naslednji uspeh je še malce manj razveseljiv. Gre za dvig DDVja. Uspelo nam ga je dvigniti in to tako višjo kot tudi znižano stopnjo.

Dvakrat smo popravili zakon o pomoči podjetjem, pa vendar pomoč Cimosu še kar čaka, prodali smo Peko, pa se je izkazalo da kupec nima denarja.

No, vse pa vseeno ni tako črno. Sprejeli smo spremembe insolvenčne zakonodaje, ki naj bi rešila marsikateri problem pri prisilnih poravnavah in stečajih. Uspelo je še eno nižanje plač v javnem sektorju. Na področju pravosodja je bila podpisana zaveza s sodišči, ki naj bi prinesla pozitivne premike tudi na tem področju. Sicer pa si nikakor ne bi želel, da bi s sodišč prihajali kakršnikoli veliki uspehi ali neuspehi. Sodišča najbolje delujejo takrat, ko niti ne vemo, da jih imamo.

Uspeli smo sprejeti ustavni spremembi. Vpis fiskalnega pravila v ustavo in omejitve referendumov. Vendar te dve spremembi bosta čisto nepomembni, če ne bo tistega, za kar se je ustavo sploh spreminjalo. S tema spremembama se je močno povečala reformna moč države. Sedaj je to moč potrebno izkoristiti. Sedaj, ko ne grozijo več referendumi, ima vlada odprta vsa vrata za naslednjih 100 dni.

Vlada je tudi pripravila rebalans proračuna. Več o tem, kdaj drugič, vendar kaj pretreslivega ni za pričakovati.

Skratka, prvih 100 dni lahko ocenimo predvsem kot pripravo zakonodajnih in ustavnih temeljev za nadaljnih 100 ali 200 dni. Vlada ima sedaj na voljo spremenjen zakon o pomoči, zakon o prevzemih, sklep o prodaji 15 podjetij in bank, ustavne spremembe za lažje sprejemanje reformnih zakonov. Sedaj mora to izkoristiti.

Reforma zdravstvenega sistema je nujna. Potrebno bo narediti pravo reformo trga dela. Potrebno je reformirati davkarijo, da se zajezi sivo ekonomijo.

Kot pomemben uspeh teh 100 dni pa sam vidim tudi to, da je SD uspel iti preko samega sebe in podprl privatizacijo 15 podjetij in bank. In pozitivci so uspeli preseči svoje zadržke in podpreti vpis fiskalnega pravila v ustavo z letom 2015. Kar kaže na možnost sklepanja kompromisov, kar bo v prihodnje še pomembnejše.

Upad BDPja bo zahteval svoje. In že zahteva. Strošek zadolževanja države se bliža 7%,kdaj tudi že preko. Smo na nivojih, kjer smo bili, ko smo imeli politično krizo in ko ni bilo jasno, ali bomo prej dobili svež denar ali nam ga bo prej zmanjkalo. Kar pomeni, da bo javni sektor še potrebno racionalizirati. Da se bo čim več energije usmerilo v ustvarjanje prevsem v povezavi z izvozom.

Za prvih 100 dni je bilo veliko narejenega, veliko tudi pripravljenega od prej. Sedaj pa je čas, da vlada pokaže kaj zmore sama. Razmere so takšne, da opozicija ne bo prizanesljiva.

Se mi pa zdi, da je gospa predsednica vlade, sedaj precej bolj zaskrbljena, kot je bila pred 100 dnevi.

Bornova pot
Posted on June 25th, 2013 by jeanmark

Bornovo pot sem imel zaradi tunelov ženekaj časa ugledani in danes smo se odpravili jo pogledat. Primerna za začetek sezone, ko še ne veš, v kakšni kondiciji so pohodniki :-)) Urco pa pol gorm urco dol, pa smo.



Pot je enostavna, čeravno nemarkirana. Ampak ni nevarnosti da se izgubite. Tunel je verjetno prehoden tudi brez svetilke, jo pa krepko priporočam. Na več mestih so tudi zajle, ampak bolj za dober občutek kot res potrebne. Na planini Preval postrežejo čaj, štrudel, štruklje.

Vreme je bilo ok, bolj mrzlo kot vroče. Malce vetrovno. Ampak ravno prav za hodit.

Endomondo track, če se ima kdo namen izgubljati. Sicer pa je zaradu tunelov zelo primerno za otroke, da dokaj na začetku, dobijo tisto potrebno veselje in navdušenje.

Zakon o prevzemih in zakon o pomoči
Posted on June 24th, 2013 by jeanmark

Prejšnji teden smo sprejeli tudi novelo zakona o prevzemih in zakona o pomoči in prestrukturiranju podjetij.

V obeh primerih gre za manjše spremembe. Ok, pri zakonu o prevzemih smo lahko precej bolj kritični, ker zakon o prevzemih je sistemski zakon, osnovno namenjen zaščiti manjšinskih delničarjev, kar smo z to novelo precej spremenili. Presojo smo pustili agenciji, kar vse skupaj omili, ampak ja, lahko smo kritični do te spremembe. Dve spremembi sta ključni. Če pride do spremembe lastniškega deleža zaradi sanacije podjetja, tipično pri konvertiranju dolga v lastniški delež, je tisti, ki je presegel prevzemni prag, oproščen dati prevzemno ponudbo.

Zdej, iz tega lahko nastane kakšna veselica. Recimo Cimos. Ker le ta predstavlja skoraj 50% v sredstvih modre zavarovalnice (državne), bi le ta prišla v škripce, če bi v Cimos vložili sveža sredstva po nizki vrednosti (s tem bi obstoječi lastniki veiko izgubili) zato si bodo verjento prizadevali, da se morebitna dokapitalizacija izvede po nerealno visoki ceni delnice. Kar vedo tudi sami, zato te cene v okviru prevzemne ponudbe ne bi želeli ponuditi tudi drugim.

Drugi del se pa nanaša na to, da lahko tisti, ki so mu bile odvzete glasovalne pravice, le te dobi začasno in omejeno nazaj, ob soglasju agencije. Tudi to se da obilno zlorabiti. Vendar glede na to, da je zraven agencija v posameznih primerih pa tudi EU, kakšnih zlorab ne pričakujem. Če pa se slučajno bodo zgodile, bom pa prvi, ki bo ministru Stepišniku zatežil zaradi tega.

Med tem ko sprememba pri zakonu o pomoči ni bistvena. Odpravljanje obveze zavarovanja posojila se sicer lahko interpretira kot nekaj v škodo države, ampak roko na srce, če ima nekdo možnost svoja posojila kvalitetno zavarovati, potem pomoči sploh ne rabi.

Oboje je del iste zgodbe. Zgodbe pomoči države podjetjem. Kar se mi v večini primerov enostavno zdi narobe. Na eni strani država izstopa iz gospodarstva, na drugi se pa non stop vmešava. Vendar je moja odločitev v teh primerih bila pač odraz politične realnosti. Hočeš nočeš smo del levo-sredinske vlade. In premiki gredo počasi. Se pa premika. Če se spomnite kako glasen je bil na začetku državni državni sekretar in minister Stepišnik, morate priznati, da sta se pod vplivom realnosti že malce omirila. Dva razloga sta. Prvi je, da denarja za razmetavanje enostavno ni. In drugi so pravila evropske unije. Seveda bi socialisti radi marsikaj delali po socialistično. Ampak to enostavno ne gre. Žal tega ne dojemajo tako hitro, ampak počasi jim bo uspelo.

Jup, pot v pekel je tlakovana z najboljšimi nameni. Upam, da te dve spremembi, ne bosta tega potrdili.

Quitters never win
Posted on June 23rd, 2013 by jeanmark

Glede na pozno zimo (kako smešno je to po tem zadnjem tednu) niti ni čudno, da sem šele danes uspel zvoziti prvo malce večjo kolesarsko turo. Ker nisem prav veliko vozil zadnje čase, se mi sanjalo ni, kaj lahko pričakujem, zato sem si zadal Črnivec čez Snovik in Belo peč z mislijo, da potegnam na Veliko Planino, če bo šlo. Če ne, pa ne.


Lepi pogledi se odpirajo na tej poti

Tale Črnivec iz Snovika čez Belo peč sem enkrat že vozil. In v mislih mi je ostal položnejši, kot sem ga peljal danes :-)) No, morda je temu pripomoglo dejstvo, da me je hčerka poklicala ravno sredi najboljstrmega dela (zanimalo jo je kje je daljinc za TV). Ampak ker je na tistem delu kjer je naklon >15% asfalt, tudi ni panike. Pač goniš. Zato pa je bicikel.


Zaradi neurja pred leti je kar precej "čisto"

Na Črnivcu pa en radler, pa malce vode dotankat, pa naprej, proti Kranjskemu Raku. In glej ga zlomka, kakšnih 500 metrov od Kranjskega Raka, po makedamski poti na Veliko Planino, je začel dež. Jaz pa brez anoraka. In sem se lepo ustavil pod košatimi listavci in čakal boljše čase. Ne vem točno koliko, morda 15-20 minut. Dovolj, da sem lahko veliko razmišljal ali mi je iti naprej, ali raje ne. Ali poklicati pomoč (prevoz), ali ne? No, ker GSM signala ni bilo, pomoč ni prišla v poštev, ravno tako pa nisem mogel preveriti radarske slike, kako kaže. Naprej načeloma ni problem po dežju. Problem je, ker potem moker ne morem ravno spiti zasluženega pivca. Pa za navzdol bi bilo kar precej mrzlo. Se pravi bi šel gor, in takoj obrnil dol in pičil proti domu. Nekako verjamem, da dokler si na biciklu se te prehlad ne prime. Hudič je, ko se ustaviš. Ali pa če kar takoj zapeljem dol? Ker na 1500 zna biti kar zabavno, če se dež spremeni v kakšno napovedano nevihto. V hribih te poleg toče lahko preseneti še kaj bolj zabavnega, da bi pa kdo prišel splužiti pa nekako ob koncu junija ni najbolj verjetno. In ko sem tako razmišljal, je dež skorajda ponehal, in sem se odliočil. In premislil. In odpeljal dol. In ko pridem znova na asfalt, vidim lepo modro nebo. Ok, nad Veliko je še bilo sivo, ampak zahodni del pa lepo moder. In se ni dalo ugotoviti kam vse skupaj gre. Klinc. In sem si premislil še enkrat in ponovno gor (tukaj pride ideja za naslov tega posta).


Evo, to je pogled, zaradi katerega sem obrnil.

Tale cesta je vedno bolj smotana, predvsem zaradi valov, ki jih delajo avtomobili. Pa tudi bicikl kar lepo pade v resonanco, kar ti čisto vzame zagon. Pri kamnolomu sem pred leti šel desno, in na vrh prišel na okoli. Danes sem izbral levo pot, ki naj bi bila krajša. Ob enaki višinski razliki, je jasno kje je razlika. In ta razlika je kar divja. Dve serpetini, vmes pa dolga ravnina, če lahko ravni cesti pod naklonom ene 15% rečemo ravnina. Ker sem se ob čakanju na konec dežja malce ohladil, so me stegna kar malce pekla. In sem vmes moral narediti eno pavzico. Ampak je šlo, če ta skoraj zadnji vzpon.



Čisto zadnji je seveda še vzpon proti Jarškemu domu. Štrudel, radler in voda. Malce sončka. Nato pa spust. Dolg spust. Zelo dolg spust. Iz Črnivca se mi ni dalo komplicirat in sem šel kar lepo po cesti.

Še endomondo track, če koga zanima statistika.

Ta teden v državnem zboru
Posted on June 22nd, 2013 by jeanmark

Tale, predpočitniški teden je bil kar naporen. Ponedeljek običajno, poslanska vprašanja in pobude, malce boilj naporen pa je bil zame, zaradi naporne nedelje pred tem :-))) Glede na področja, ki jih v državnem zboru pokrivam, predvsem finance in monetarno politiko, sem tako moral pripraviti stališča za kar 6 zakonov in sklepov. Vmes pa, poleg udeležbi na seji še sestanki, usklajevanja in pogovori.

V torek smo obdelali zakon o štipendiranju, sodiščih in sodniški službi, ter da ne bi imeli vseh glasovanj v četrtek, opravili še glasovanja o poslanskih vprašanjih in pobudah. To je ponavadi kar dolgotrajno, saj predlagatelji večino svojih pobud, nato pred glasovanjem še obrazložijo. In potem kar traja.

Sredo smo začeli z zakonom o uveljavitvi prehodnega obdobja za zaposlovanje delavcev iz Hrvaške, ob njihovem vstopu v Evropsko unijo. Zakon smo znotraj stranke kar dobro pretresli z raznimi stališči, ter se pridružili večini, vendar ne brez nasprotnih mnenj. Gre za zakon, kjer se tipično zgovarja na nacionalni interes. Kot da bi nacionalni interes bil le interes delavcev, ne pa tudi gospodarstva. In potem naprej, ali je interes gospodarstva, ki bi lahko imelo korist od bolj odprtega trga dela res v interesu državljanov, ki so potem izpostavljeni večji konkurenčnosti na trgu dela. Vprašanja, ki jih, glede na to, da smo se odločili za EU, se pravi za odpravi nacionalnih omejitev, sploh ne bi smeli imeti. Vendar jih imamo. Po drugi strani gre pa za zakon, kjer se lahko na glavo postaviš, pa ga bo “nacionalna” večina v parlamentu vedno sprejela (vse PS so bile za). Lahko ga sicer izkoristiš za poudarjanje svoje različnosti, ampak vprašanje, kako to potem mediji povzamejo.

Nato so prišli na vrsto trije “moji” zakoni. Gre za skupek konglomeratske zakonodaje na finančnem področju (zakon o finančnih konglomeratih, bankah in zavarovalnicah), kjer smo predvsem prenesli par evropskih direktiv o nadzoru na tem področju. Vsi so šli gladko mimo, kar je pri EU direktivah običajno. Pri prvem sem malce širše obrazložil strinjanje z nadzorom, predvsem pa poudaril, da je najboljši nadzornik skrben lastnik, ki mu grozi, da bo plačal s svojim denarjem, če se bo zašpekuliral. Da je nesprejemljivo, da državljani plačujemo napake špekulantov ter opozoril na moralni hazard. Pri ostalh dveh pa sem le dodal “obrazložitev enaka prejšnji”.

Zakon o žičniških napravah, ki bi se lahko imenoval zakon o novi žičnici na Kobli, je pokrivala kolegica Kristina. Znova smo v višjem interesu povozili nekaj pravic zasebnika. Čeprav moramo tukaj biti pošteni. V Sloveniji smo pogosto bolj papeški od papeža. In delamo na določenih mestih probleme, kjer jih res ne bi rabili. Kolega mi je nekoč razlagal, kako “sveta” je zasebna lastnina v ZDA, ko gre za recimo javni interes gradnje plinovoda. Tako “sveta”, da se postopki tudi ob odločnem nasprotovanju lastnika končajo v mesecu ali dveh.

Nato sem imel stališče pri zakonu o rudarstvu, kjer bomo ministrstvu dali priložnost za popravni izpit, in smo mu naložili, da zakon ponovno pripravi.

Sledili sta še dve točki glede pristojnosti odbora in komisije v DZ. Sploh pri komisiji za pregled zlorab v slovenskem bančnem sistemu so nekateri izkoristili neposredni prenos. Kar naj. Upam, da bodo tudi v okviru komisije tako poglobljeni in natančni, pa da bo na koncu kaj konkretnega ne le standardno naši-dobro, vaši-slabo.

V četrtek pa smo začeli z zakonom o prevzemih in nato spremembo zakona o pomoči in prestrukturiranju podjetij. V obeh primerih vlada popravlja v smer, da si odpira nove možnosti za pomoč podjetjem v težavah. Obe spremembi bi lahko bili sporni. Ampak o tem v enem drugem postu. Morda še danes. Ali jutri.

Nato pa še predlog NSi o prostovoljnem članstvu v kmetijsko-gozdarski zbornici, ki navkljub naši podpori ni bil izglasovan. In pa zakon o katastrskem dohodku. Ki je bil sicer sprejet že pred časom, vendar so še kar neki dvomi o izračunih, tako da smo omejili spremembo na max 10%. Osebno mi to ni všeč. Ali zaupamo GURSu, da je delo opravil strokovno ali pa ne. Če ne, potem je treba razmisliti o tem, koga je potrebno nogirati. Ali pa je opravil strokovno, vendar nam kljub temu ni všeč. Potem je treba zakon bodisi popraviti, bodisi odpraviti. Ampak v jedru problema. Ne pa tako lepotno, kot smo ga sedaj. Vendar so kmeti očitno za večino zelo pomembna ciljna skupina. Aja, v debati se o konkretnih številkah niti ni razpravljalo. Problem je bil, ker se ene povečajo tudi za 15x. Kar je morda problem. Ali pa tudi ne, če so bile te vrednosti katastrskega dohodka do sedaj recimo 20x podcenjene. Ampak ne, nisem se poglabljal v to. Je bilo že na samem začetku popolnoma jasno, da lahko tekmujemo le v populizmu kdo bo kmetom več dal.

V četrtek smo tudi začeli, zakompicirali in v petek nadaljevali sejo treh odborov o Adriji. Morda kdaj drugič o podrobnostih, ali pa tudi ne, ker smo sejo na predlog NSi zaprli za javnost. Obravnavali naj bi namreč tudi določene podatke, ki so poslovna skrivnost.

V petek pa glasovanje o sklepu glede prodaje 15 podjetij. Smo izglasovali. SD je storil korak naprej. Sedaj bo vsak lažji :-))) In SDS korak nazaj. In izvedeli, da bomo znova pogrevali stare zgodbe o tem, ali smo v Sloveniji opravili z komunizmom in že prešli v demokracijo ali pač ne.

Aja, pa rebalans proračuna nam je gospa predsednica vlade predstavila. Kar je verjento napoved za naslednja dva tedna. O predstavitvi oz. koalicijskem vrhu pa le toliko. Večino časa je “pokuril” SD. Oglasili so se praktično vsi njihovi prisotni. Ampak bolj zanimivo kot to in pa vsebina, so bile opazke, ki so dale vpogled v to, kako so takšni dogodki izgledali v preteklosti. In kaj so nekateri pričakovali, da se bo dogajalo na tem vrhu. Ampak star pregovor pravi: pes ki laja, ne grize. Jup, zanimiva dva ali trije tedni se obetajo.