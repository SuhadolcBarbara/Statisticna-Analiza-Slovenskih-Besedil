Mrtev trg dela, umirajoča država

Objavil blitz dne 29.07.2013

Že nekaj let je več kot očitno, da slovensko poslovno okolje ni več doraslo duhu časa in preprosto povedano več ne omogoča dolgoročnega preživetja v globalnem okolju. Mnogi mlajši ekonomisti so sicer že leta opozarjali, da drvimo v brezno, a je skoraj dve desetletji trajajoča nenehna gospodarska rast politiki, in, če hočete, tudi državljanom, nudila zavetje pred zoprnimi predlogi mladoekonomistov. In čeprav jim danes velik del volivcev, predvsem z desne strani političnega spektra, priznava, da imajo prav, je potrebno biti pošten in priznati, da smo sredi Janševega prvega premierskega mandata tudi mi v večini stopili na njegovo stran, ko je oportuno odrekel podporo idejam  mladoekonomistov in se priklonil dotedanji ekonomski politiki svojih liberalnodemokratskih predhodnikov. Politiki, ki je v obdobju svetovne gospodarske rasti še dajala utvaro uspešnosti, a je nato v času recesije pokazala vse svoje katastrofalne razsežnosti.

Beri naprej…

Share/Bookmark
Objavljeno v Aktualno, Slovenija, Vlada | Brez komentarjev »

Državni sovražnik št.3

Objavil blitz dne 18.07.2013

Delitev duhov in ustvarjanje namišljenih ali pravih sovražnikov imata na slovenskem že dolgo brado. V zadnjih letih, odkar levica ni več ˝obsojena na oblast˝, kot so nekoč radi pisali njeni medijski podporniki, pa se je iskanje takšnih in drugačnih sovražnikov močno razmahnilo in praktično na dnevni ravni lahko slišimo grobe diskvalifikacije političnih nasprotnikov. Čeprav se ne ena, ne druga stran, ne moreta ravno pohvaliti z imunostjo na demoniziranje nasprotnikov, pa pri temeljitosti vendarle prednjači levica, ki se ustvarjanja sovražnikov loteva veliko bolj sistematično in širše. Če je na desni demoniziranje nasprotnikov omejeno na predsednika SDS, nekaj najzvestejših sodelavcev iz stranke in peščice podpornikov, pa na levici delo ˝kurjačev˝ opravlja na stotine malih ljudi, mnogi med njimi niso niti člani strank. A to ob neverjetnem razmahu rdeče koreografije v zadnjem času niti ne preseneča. Demonizacija nasprotnikov je namreč eno od osnovnih orodij komunistične partije, iz katere dediščine se pretežni del slovenske levice napaja tudi danes.

Beri naprej …

Share/Bookmark
Objavljeno v Aktualno, Slovenija | 9 komentarjev »

Registracija v polževi deželi

Objavil blitz dne 5.07.2013

Leto je kar prehtro naokrog in spet je napočil čas za registracijo avtomobila, če je izraz sploh primeren za tistile polbus. Avtomobile registriram dvakrat letno, enega okoli božiča, drugega julija. In če decembra grem vsakič na tehnični pregled, in vse , kar spada raven, kljub častitljivi starosti vozila, brez skrbi, pa me poleti vedno grabi nervoza. Ker bi Forest Gump rekel, da je naš polbus kot bonboniera – nikoli ne veš, kaj boš dobil.

Pa pokvarljiva gajba ni edini razlog za skrb, vedno me žuli tudi to, da se bom spet načakal v vrst, ter kot posladek, da mi bodo spet težili s pooblastilom. A o tem kasneje. Avtomobile vedno registriram v LPP centru. Ne vem, zakaj ravno pri njih, ker so se mi vedno zdeli zoprni. Če me spomin ne vara, zato, ker sem v prejšnjih časih hodil na AMZS in so bili še veliko bolj zoprni. S centrom za tehnične preglede je pač tako, kot s frizerjem, da ga ne zamenjaš kar čez noč.

Tako je danes spet napočil dan za pregled. No, napočil je že predvčerajšnjim. Polbus je izpolnil pričakovanja in ni šel iz prve skozi. Nekaj na zadnjih zavorah, kar je bilo jako čudno, ker jih je imel mehanik nedavno tega v obdelavi. Za nameček pa sem imel še pretečen komplet prve pomoči.

Dokaj prijazen možak, ki je preizkušal avto, je pač po testu zavor povedal, da nekaj ni v redu. OK, itak, da nisem bil vesel, ampak se pač zgodi. Bilo je čudno, ampak pri bonbonieri je že tako.

Potem me je povprašal po prvi pomoči. Ponosno sem mu pokazal škatlo in ko je vprašal, ali je še uporaben, sem važno potrdil, da je rok uporabe še veljaven, ker se točno spomnim, kdaj sem ga kupil. Kupil sem ga namreč pri njih na LPP, ko sem prvič šel registrirat avto po vrnitvi iz Nemčije. Pred dobrimi štirimi leti. Možakar je bil z odgovorom zadovoljen, jaz pa sem bolj iz firbca pogledal na nalepko z rokom uporabe in zgroženo ugotovil, da je moj komplet prve pomoči že pol leta pretečen.

Kar je seveda pomenilo samo eno – da so mi takrat, pred leti, na LPP prodali skoraj eno leto star komplet. Morda porečete: “So what, normalno je, da ne morejo vsega prvi dan prodat.” A meni se ne zdi tako. Komplet prve pomoči pač ni mleko ali meso, ki ga bom itak porabil v nekaj dneh in bi bilo torej razumljivo, da ga prodajajo skoraj do izteka roka uporabe. Ne, komplet prve pomoči je pač izdelek, ki ga imamo za vsak slučaj in ga najbrž nikoli ne uporabimo, zato je pomembno, da ima čim daljši rok uporabe. Da mi nekdo proda eno leto star komplet, je zame nekaj takega, kot, če mi proda eno leto stare pnevmatike.

No, z zavorami ni bilo hujšega. Mehanik je moral samo nekaj nastaviti, glede na to, da je imel zavore pred kratkim v obdelavi, je to storil brezplačno, odpeljal avto na tehnični pregled in ga spravil skozi. Kompleta prve pomoči pa iz principa, čeprav imajo ugodno ceno, nisem kupil na LPP, ampak raje nekoliko dražje v Sparu.

Potem je bila na vrsti druga kalvarija. Regsitracija. Ko sem prišel na LPP, me je tam pričakala znana slika. Pet čakajočih in dva delujoča (od kakšnih šestih) šalterjev. Obetal sem si vsaj pol ure čakanja in nisem se zmotil. Med čakanjem seveda klasični deja-vu iz časov, ko smo še hodili dvigovat denar na banko. Nekateri opravijo v treh minutah, drugi pa doktorirajo. Pa najbrž niso krive stranke, ampak se mi zdi, da čim ima nekdo za opravit nekaj več od najosnovnejše rutine, damam na šalterju pade hitrost za 90 odstotkov. Že po tem, kako ubožice držijo miško, se vidi, da se nadrejenim ne zdi pomembno, da bi jih poslali na tečaje računalništva. Ker storilnost itak ni pomembna, moj čas pa še manj.

Skratka, po dobre pol ure čakanja sem bil na vrsti in sledil je moj najljubši del, kadar registriram ženin avto. Znamenitega vprašanja: “Imate pooblastilo?”, letos nisem slišal. Ker sem ga pokazal, še preden me je lahko vprašala zanj. Ko sem pred nekaj leti prvič kasiral tole vprašanje, sem seveda pogledal kot tele v nova vrata, kakšno pooblastilo neki potrebujejo? “Ja, da vas soproga pooblašča. da smete registrirati njen avto.” Kako za vraga. Plačal bom tehnični pregled, zavarovanje in registracijo za avto svoje žene (ali kogarkoli drugega) – le zakaj bi potreboval pooblastilo za to? Kaj so mi odgovorili, se ne spomnim. Vsekakor ničesar tako prepričljivega, da bi si lahko zapomnil.

Največja bedarija je, da za pooblastilo ni zahtevan kakšen poseben obrazec, ampak zadostuje na roko napisano, da “Frau Blitz, rojena entisočdevetstošestdestindrobiž, pooblaščam Herr Blitza za registracijo svojega avtomobila.” Točno tako in nič več. Da ne govorimo o tem, da tako ali tako nihče ne more vedeti, če ni možak pooblastila napisal kar sam. Še več, nekoč sem na lastne oči videl, ko je ena izmed tistih gospa s šalterjev, ki se jim od butaste zakonodaje očitno še niso čisto skisali možgani, razsrjenemu možakarju na drugi strani okenčka pomolila list papirja, da si je pooblastilo napisal kar sam. Ker je tako ali tako važno le, da dobijo tisti kos papirja.

Ampak jaz se ne dam več zmesti. Saj me ima, da bi se razhudil, ampak za moj čas in moje živce je vsekakor bolje, da mi Frau Blitz (ali pa njen pooblaščenec :wink: ) napiše pooblastilo, pa mirna Bosna.

Na šalterju sem bil točno štiri minute. Easy guy pač. Dodatno minuto sem prihranil tudi zato, ker sem plačal z gotovino. LPP tehnični pregledi so namreč poleg žepnine za moja tamala pobca najbrž edino, kar še plačujem z gotovino. Ker namreč pri plačilu z Maestrom plačaš več. Ker menda ne dobiš popusta. Nisem pa zasledil, ali bi lahko dobil popust, če bi plačal z Urbano.

Share/Bookmark
Objavljeno v Aktualno, Slovenija | 15 komentarjev »

Red Bull za prvčke

Objavil blitz dne 29.06.2013

Zadnji šolski dan na eni izmed ljubljanskih osnovnih šol. V šolski avli, v delu, namenjenem nižji stopnji, je otroke in starše pričakal znani štajerski brkač. Pa ne zato, da bi delil avtograme in se poveselil z malčki (četudi večina še nikdar ni slišala zanj), ampak zato, da bi jim nekaj prodal. Denimo zvezke, učbenike, delovne zvezke in peresnice. Ter nekaterim morda tudi Red Bull.

Večina vsega vajenih slovenskih staršev verjetno mojstra Flisarja ni niti opazila, ker nas tako ali tako bombardirajo z vseh strani in se kartonastemu možakarju brez težav umaknemo, veseli, da nas ne nadleguje. Kar pa ne pomeni, da je tovrstno reklamiranje v šolskih prostorih kaj manj problematično.

V devetdesetih letih prejšnjega stoletja, za časa vladavine Gabrove struje, je slovenska šola na stežaj odprla vrata vsem, ki so si želeli napolniti žepe z denarjem staršev. Vem, da se sliši grdo, a v prvi vrsti gre točno za to. Predvsem so na svoj račun prišli založniki, presenečeni pa bi bili, kako veliko vseh sort izobraževalcev se smuka po šolah in ponuja svoje usluge. A če se omejimo na založnike, kot rečeno, v devetdestih so jim šole na široko odprle vrata do naših žepov, zadnjih deset let pa ministri, šolniki in starši potimo krvavi pot, da bi jim vrata vsaj malo priprli. Gre počasi, po milimetrih, a vendarle se premika.

V ilustracijo, kako huda je situacija – nekoč nam je nek učitelj v pogovoru o problematiki (preobsežne) uporabe delovnih zvezkov kar naravnost povedal: “Učitelji smo pokleknili pred založniki, zdaj je na vas, starših, da se uprete!” In res, zadnji dve leti, odkar Svet staršev daje soglasje k ceni predlaganih kompletov delovnih zvezkov, je njihovo število začelo počasi, zelo počasi, upadati. Učitelji pa so se počasi, zelo počasi, začeli zavedati, da imamo starši pravico odločati o tem, kam gre naš denar.

Prav zaradi teh premikov je toliko bolj šokantno, da se v šoli pojavijo reklame za podjetja, ki izdajajo ali prodajajo šolske potrebščine. Pri inkriminirani reklami gre za mariborsko podjetje Kopija-Nova. Človek se seveda vpraša, zakaj med desetinami podjetij, ki se ukvarjajo z istim poslom, šola da prostor na voljo enemu od njih? Dobro vprašanje, šola namreč s tem, da nekemu podjetju doovoli oglaševanje v šolskih prostorih, da temu podjetju seveda prednost pred konkurenco? Zakaj le? Kakšne koristi ima šola od tega? Ali imamo morda kakšne koristi starši? Morda to, da nam olajšajo iskanje trgovine, kjer bomo kupili potrebščine? Kar se mene tiče, s tem staršem predvsem omejijo iskanje najugodnejših ponudnikov.

In tu se človek seveda vpraša, zakaj vodstvo šole dovoli tovrstno oglaševanje. Zakon o organizaciji in financiranju vzgoje in izobraževanja v 72. členu določa, da se lahko dejavnosti, ki niso povezane z dejavnostjo vzgoje in izobraževanja, izvajajo v javni šoli samo z dovoljenjem ravnatelja. To je sicer dokaj ohlapna formulacija, a nikakor si ne znam predstavljati, čemu bi vodstvo dovolilo nekemu podjetju tovrstno oglaševanje in mu s tem seveda omogočilo pridobitev premoženjske koristi.

Pa to sploh ni vse. Na omenjeni ljubljanski šoli je bila ta zgodba še globja. Tako najdemo reklamo za isto podjetje celo na hrbtni strani naročilnice za naročilo učbenikov iz učbeniškega sklada. In še več, spisek šolskih potrebščin za naslednje šolsko leto je narejen kar v obliki naročilnice za podjetje … uganili ste: Kopija Nova. 

Skratka, človek se vpraša, kaj za vraga tako posebnega ponuja tole podjetje, da mu neka šola, in najbrž takih ni malo, omogoči tako velikodušno reklamo? Morda je bolje, da ne vemo.

A problem je v tem, da s tem kar v javni šoli prakticirajo tradicijo domačijskega gospodarjenja v slogu “jaz tebi ti meni”, ki je ubogo državo v resnici pripeljalo tja, kjer smo danes.

Skratka, katastrofa na celi črti, da to počno tisti, ki vzgajajo naše otroke in nas tako pravzaprav obsojajo na še nadaljnja desetletja domačijskega gospodarjenja in, povejmo kar naravnost, soustvarjajo pogoje za koruptivno družbo tudi v bodoče.

In kar je najhuje, misery loves company. Ni dovolj, da javna šola pomaga pri pridobivanju zasebne koristi nekemu podjetju, za nameček se gredo še posredno oglaševanje izdelkov, ki v osnovni šoli nimajo kaj iskati. Govorim o napisu na Flisarjevi kapi, reklami za Red Bull. Na tak način namreč šola, podjetje Kopija Nova in nenazadnje tudi Filip Flisar oglašujejo energijsko pijačo Red Bull otrokom prve triade, torej starih od 6-8 let. To pa je po moji skromni oceni v nasprotju z zakonom o varstvu potrošnikov, ki prepoveduje zavajajoče oglaševanje in še posebej ščiti otroke. Menim, da tukaj ne govorimo več le o nemorali, ampak o kršenju zakonov. Tako s strani vodstva šole, ki dovoljuje v svojih prostorih tovrstno oglaševanjem, kot s strani podjetja Kopija Nova, ki je reklamo za Red Bull posredno vključilo v reklamni pano, namenjen oglaševanju v osnovnih šolah. Prav tako pa je po moji oceni zakon kršil tudi Filip Flisar, ki je skoraj zagotovo vedel, da dela reklamo za otroške izdelke in da bi se poslu pač moral odpovedati, če mu ni dovoljeno pozirati brez sponzorjevega napisa.

Kaj pa etično ravnanje? Pri tako očitnih protizakonitostih je za govorjenje o morali seveda škoda besed.

Share/Bookmark
Objavljeno v Aktualno, Slovenija, Vlada, Šolstvo | 22 komentarjev »

Vlada proti ustavi

Objavil blitz dne 19.06.2013

Po več mesecih delovanja nove vlade se je pokazalo, kako huda je kriza v resnici. Premierka Bratuškova, še nedavno tega prvo kritično grlo opozicije, ki je neusmiljeno napadala vse ukrepe prejšnje vlade, danes iste ukrepe vestno, z nekaj kozmetičnimi spremembami, pelje naprej. Ker ji drugega pač ne preostane. Kakšen priboljšek za strice se še najde, časi brezmejne paše po državnem premoženju pa so mimo.

Beri naprej …

Share/Bookmark
Objavljeno v Aktualno, Slovenija, Vlada | 1 komentar »

Korupcija po šentflorjansko

Objavil blitz dne 6.06.2013

No, pa smo jo dočakali. Sodbo v Patriji, po mnenju nekaterih sodbo v duhu partije. Kar vesel sem, da sem te dni daleč proč, saj tukaj v Ozu stvari zgledajo vsaj malo oddaljene, da se me ne tičejo ne vem kako močno. Morebiti pa pri tem Doroteja niti nima tako pomembne vloge in sem duhovno res vse bolj oddaljen od Dogajanja. Kaj zdaj? Itak, da sem že zdavnaj opustil upanje, da bi se kaj spremenilo, še manj, da bi kateri od naših politikov, z Janšo na čelu, pokazal, da je državnik in bi interese države postavil pred svoje interese.

Zato se danes ne bo zgodilo nič in jutri tudi ne. In vse bo šlo naprej svojo pot in kar je najhuje, sve če to narod pozlatiti. Ker narod na etične principe pač ne da prav veliko. Zato tudi smo v riti, v kakršni smo. Najhuje je, da našim vse oprostimo. Da je naša pravna država pod psom, je jasno. Burleska okoli izpustitve Hilde Tovšak je bila samo lakmusov papir, ki je pokazal, da slovensko pravosodje in tožilstvo vodita popolna bebca (se popolnoma pridružujem Dejanu Steinbuchu pri tem mnenju), ki ne le, da sta očitno pridna služabnika tistim, ki so ju nastavili, ampak ju evidentno muči tudi kronično pomanjkanje etičnih principov in inteligence. In zanimivo, potem, ko se je Hilda spet pojavila, se je zadeva umirila in danes nihče več ne govori o tem, da bi naj kdorkoli odstopil. Kot, da zato, ker je pač Hilda ni pobrisala, ni bilo nič tako zelo narobe. Kot če bi mortus pijanemu povzročitelju nesreče ne sodili, ker je žrtev preživela.

Ugleda sodnije je pač na dnu, kar pa ne pomeni, da se ne da še nižje. Prepričan sem, da imata Fišer in Masleša še dovolj črno nalovljenih rib v rukzaku oziroma masla na glavi, da bo šlo še nižje. A to seveda tudi ne pomeni, da je sodba Janši politična in nepravična. Prav lahko, da je z njo vse, kot mora biti, a ker je naš pravni sistem tak, kakršen je, imajo seveda privženci šefa SDS dovolj razlogov, da verjamejo, kar pač verjamejo. Zato imam vse bolj občutek, da bo sodba v aferi Patrija zgolj še ena aferica v vrsti mnogih in se zaradi nje ne bo spremenilo nič. Ker je naš občutek za moralo pač tako raztegljiv. Že med demonstracijami proti prejšnji vladi je bilo očitno, da so ljudje siti Janševih afer in lopovščin politikov, a kaj ko ogromne večine demonstrantov prav nič ne moti Jankovićev “poslovni model” – še več, večina ga ima še vedno za carja.

Ker pač ni pomembno, ali je možak pošten, glavno, da je naš. In tako stanje imamo od drugorazrednih politikov do navadnih ljudi, ki smo naučeni, da se je treba znajti. Prejšnji režim je bil pač tak, da nas je dobesedno silil v drobne goljufije, kot sta šverc in iskanje uslug preko zvez. To nam je prišlo v kri in zato je tako, kot je. Zato seveda našim vrlim politikom in še komu sploh ni problem početi, kar počnejo, saj to vendarle na drugih ravneh počnemo vsi povprek.

Vzemimo na primer notranjega ministtra Viranta. Možak po vsem, kar o njem vem, ni glih nek hud lopov, ampak poštenjak pa tudi ne. Že res, da ni isto, ali vzameš provizijo pri orožarskem poslu, ali pa dobiš denimo termin pri zdravniku mimo vrste, a v osnovi ni velike razlike. V obeh primerih si zlorabil svoj položaj na škodo drugega. Tako Virantovo prejemanje podpore morda res ni proizakonito, je pa definitivno zloraba luknje v zakonu. Zaradi česar sicer čoveka ne moremo preganjati, etično pa ni. Kar pa morda več ne velja pri znamenitih letalskih kartah, kjer se je Virant vlekel ven z najbolj bednim izgovorom, ki ga lahko prinese pes na repu, da namreč ni vedel, da je kaj narobe, češ da je zgoj prosil za ponudbo. Bulšit, kako pa ena fizična oseba prosi za ponudbo? Jaz to storim tako, da grem na spletno stran in poiščem opcije. Če nekdo prosi za ponudbo kako drugače, pa bi to že lahko razumeli kot zlorabo svojih zvez ali imena. Pa ni Virant nič zelo slab, problem je samo, da se poskuša prodajati kot moralna avtoriteta in s tem odnos javnosti do etičnih meril samo še bolj relativizira. In s tem širi prostor sprejemljivega tudi konkretnejšim lumpom.

Pred nekaj tedni sem bil priča še enemu podobnemu primeru poskusa zlorabe vplivnega imena za drobne vsakdanje reči. Na testiranjih za sprejem v glasbeno šolo sem med množico staršev, ki smo pripeljali svoje otroke na testiranje v upanju, da bodo med tistimi nekaj srečnimi izbranci, opazil enega najbolj znanih pravnikov, ki slovi kot nesporna moralna avtoriteta v praktično vseh zadevah, ki si pod alpami zgodijo. Možak je očitno tako navdušen nad svojim vnukom, da se je na sprejemnem izpitu pridružil otrokovim staršem. Precej neobičajno se mi zdi, da bi sorodstvo kar drlo na sprejemne izpite svojih vnukov, glede na to, da sprejemni izpit traja 5 minut, a je potrebno nanj čakat vsaj eno uro. Saj najbrž ne bo gospod profesor nič rekel nikomur, da naj njegovega vnučka sprejmejo, a to tudi ni potrebno. Dovolj je, da se tam pokaže, in bo to malemu nadobudnežu morda prineslo korak prednosti pred konkurenti.

Morda boste porekli, da pretiravam, a prav tam se začne drobna korupcija. Že na tej ravni postanemo ljudje pred sistemom neenakopravni. Že na tej ravni se lahko odloča, kdo bo dobil termin za specialista takoj, kdo pa bo čakal. Tu se začne in ni več tako daleč do situacije, ko se nekdo na ZZZS odloči, da raje vplivnemu možakarju plača opearcijo kurjega očesa na zasebni kliniki v tujini, kot da bi otroku plačal opearcijo, ki je v Sloveniji ne izvajajo.

In odtod tudi ni več daleč do situacije, da pogledamo skozi prste koruptivnemu politiku samo zato, ker je naš. Ker je tako ali tako vse relativno.

Share/Bookmark
Objavljeno v Aktualno, Slovenija | 2 komentarjev »

Vatikanska trojka

Objavil blitz dne 21.05.2013

Dobri dve leti sta minili od izbruha finančnega poloma v mariborski nadškofiji, ter leto od takrat, ko sem na teh straneh ugotavljal, da božji mlini meljejo počasi. A pred letom sem še gojil upanje, da bo zgodba slej kot prej vendarle dobila epilog. Z vso resnico, sprejetjem odgovornosti, pokoro in, če bi se pokazalo kot potrebno, tudi kazenskim pregonom.

Beri naprej…

Share/Bookmark
Objavljeno v Aktualno | 1 komentar »

Snagatorska matematika

Objavil blitz dne 15.05.2013

Pred časom smo dobili v vseh ljubljanskih gospodinjstvih v poštni nabiralnik lično brošuro, v kateri so nas vrli skrbniki za odvoz smeti obvestili o prihajajoči podražitvi in nam podrobno razložili razloge zanje.

Samo podražitev za povprečno 10% sem še nekako sprejel, ali bolje rečeno, požrl. Seveda pa me je pogrelo zavajajoče navajanje podatkov v podporo razlagi, da po letih nespremenjene cene pač ne morejo več pokriti stroškov. Lep navedejo podatke o stroških odvoza smeti do leta 2010, pri tem pa (nenamerno) pozabijo omeniti, da se je cena odvoza smeti v Ljubljani v dveh korakih v 2009 in 2010 dvignila za kar 100%.

Že to bi moral biti dovolj jasen znak, da naj se bojim prve položnice po novem. Ko sem jo pred dnevi dobil, me je seveda kap. Namesto približno povprečnega dviga cene za okoli 10% me je čakal skoraj 90-odstotni dvig. Najprej sem pomislil, da morda po novem obračunavajo za vnaprej, pa je v prehodnem mesecu višji račun, a ni tako. Obračun je kot prej, za nazaj.

Potem sem pomislil, da je napaka. A žal ni, edina napaka je, da imamo v Ljubljani kakih 100.000 preveč volilcev Zorana Jankovića.

Da je zadeva še hujša, so nam tudi prepolovili število odvozov. Kar je OK, ker imamo tudi ob polovico manj pogostih odvozih še vedno večinoma bolj ali manj prazne kante. Ampak od kod torej 90% dvig cene?

Skratka, tukaj moje razumevanje matematike odpove. Povprečen dvig cene odvoza 10% & prepolovitev števila odvozov = 90% višja mesečna cena. Zveni kot bi računal županov mlajši sin. Najbrž ni, vsekakor pa si je to zamislil nekdo iz županove mestne družine. Seveda me boli znesek, še bolj pa norčevanje iz tistih, ki nimamo izbire. Brez zveze, da navajajo neke izračune in odstotke. Naj raje rečejo: “Odrli vas bomo!”, bomo vsaj vedeli pri čem smo.

Naš vrli županković me je že velikokrat razjezil s svojimi izjavami. Ena bolj iritatitvnih je, ko hvali direktorje svojih mestnih podjetij, ki da so vsi po vrsti najboljši direktorji v državi. Bogve, kakšne kriterije uporablja pri takih izjavah? Koliko so naželi od tistih, ki nimamo druge izbire? Čisto zares, imate mestni holding in podjetja znotraj njega, ki so vsa po vrsti klasični monopolisti. Njihova naloga je preprosta – zagotoviti storitev za prebivalce in dobiček za župance. Ker nimam na izbiro drugega smetarskega podjetja, je seveda naloga za direktoja preprosta – čim bolj naviti ceno.

Tako, da govoriti o odličnih direktorjih pri takih podjetjih je navaden joke. Futr za bebce, ki verjamejo. Mislim, da v teh podjetjih ne bi znala izgube ustvariti niti oba županova sinova hkrati.

Za ilustracjo sposobnosti šefov v LJ holdingu pa tole: pred nekaj leti je župan Janković na veliko obljubljal, da bo holding uvedel enotno položnico, torej položnico, na kateri bodo skupaj računi za odvoz smeti, vodo in energetiko (ogrevanje in plin). Takšna položnica bi vsakemu gospodinjstvu prihranila do 1EUR mesečno za stroške plačila položnic. Na letni ravni torej med 5 in 10 EUR prihranka.

In kaj smo dobili od teh obljub? Namesto enotne položnice smo dočakali le to, da po novem tudi Snaga in Vodovod pošiljata vsak svojo položnico. Do letos sta obe položnici prišli v isti kuverti, zdaj ju pošiljajo ločeno. Kar pomeni seveda toliko in toliko dodatnih stroškov za poštnino. Enkrat lahko ugibate, kdo to plača!

Share/Bookmark
Objavljeno v Aktualno, Slovenija | 7 komentarjev »

Z batino nad vlečne konje

Objavil blitz dne 8.05.2013

Ko sem pred leti nek večer na televiziji slučajno naletel na Zmaga Batino, sem verjel, da je to najbednejša možna uporaba besede batina. Danes vidim, da je Zmago Batina pravi nobelovec v primerjavi z zlorabo batine, ki si jo je privoščila aktualna vlada.

Pred nekaj tedni je premirka vesoljnemu občinstvu CNN v osnovnošolski angleščini dopovedovala, da “uinouuattudu, uiken end uiuil”. Seveda ji skoraj nihče ni verjel, a danes se je pokazalo, da je dejansko ves čas vedela, kaj ji je storiti. Mislim, da ji res lahko verjamemo, saj bi ukrepe, ki so jih danes predstavili, znal predlagati skoraj vsakdo s končano osnovno šolo, kaj šele diplomirana inženirka tekstilne tehnologije in magistra ekonomije, pa četudi morda preplonkana.

Povsem upravičeno so pozitivci ves čas opozicijskega delovanja opozarjali, da ni dovolj varčevati, ampak je potrebno pognati gospodarsko rast. Kako si predstavljajo zagon gospodarstva, so pokazali te dni. Krilatico, da varčevanje ne zadošča, so dodelali tako, da so ji dodali ožemanje. Vsekakor dober način za polnjenje proračuna, ni mi pa čisto jasno, kako naj bi to pomagalo pognati gospodarsko rast. No, v svoji zlobi si predstavljam, da bodo z nažetim denarjem davkoplačevalcev pomagali oživeti podjetja v lasti družine in prijateljev. Torej razne Grepe, Gradise, Electe, Sector Betone in podobne “poslovneže”.

Pa poglejmo, kako so se vrli vladci lotili davkoplačevalcev. Krizni davek ali davčna batina bo udarila po vseh, a kot se spodobi, najbolj po tistih, ki imajo tako ali tako vsega preveč. No, pač po tistih, ki svoje davke hočeš nočeš plačujejo, ker drugače ne gre. Ker imajo pač tako plačo. Lahko bi se sicer z določenega vidika morda celo strinjal, da naj dajo več tisti, ki imajo več. A kot vedno, so šli po poti najmanjšega napora – udari po plačah tistih, ki si jih ne morejo umetno zmanjševati. Kar seveda pomeni, da ostane siva ekonomija nedotaknjena. Po svoje je res, da je sivo ekonomijo veliko težje zajeti, verjetno pa je res tudi, da se je niti ne želijo lotiti, ker bi s tem udarili sami sebe in svoje podpornike.

No in domislili so se strme progresivne obdavčitve od 0,5 do 5%, pri čemer bodo s 5% obdavčitve bruto plače (kar v najslabši varianti pomeni kar 10% neto plače) obdavčili le najbogatejše. Torej tiste, ki zaslužijo več kot trikratnik povprečne plače. Tiste, ki zaslužijo od 4600 EUR navzgor. Preračunano v neto to znese nekje 2300 EUR, torej tiste, ki v resnici zaslužijo 2,3x povprečno plačo. In kdo so to? Takole po izkušnjah bi rekel, da mednje po večini sodijo izkušeni strokovnjaki z 10 ali več leti delovne dobe in voditelji v solidnih in dobrih podjetjih. Ali preprosteje povedano, tisti, ki (še) vlečejo slovenski voz naprej. Skratka, vlada se je odločila z batino usekati najbolj po tistih, ki nas še držijo nad vodo. In če pogledamo še z druge strani, po tistih, ki še imajo toliko dohodkov, da so si lahko doslej še privoščili nekaj nadstandardne potrošnje. Iz česar seveda nedvoumno izhaja, da bo batina imela kar konkreten učinek na padec potrošnje.

Še posebej boleče pri vsem skupaj je, da nimamo niti najmanjšega razloga, da bi verjeli, da bo nažet denar pametno porabljen. Če pomislimo, da premierka obuja želje po ustanovitvi nove črne luknje, t.j. državnega gradbinca in da je za oživljanje gospodarstva v njenem kabinetu zadolžen poslovnež sumljivega slovesa Gašpar Gašpar Mišić, nimamo prav nobenega razloga za optimizem. Vrhunec sarkazma pa je bil, da je davčno batino uradno predstavil minister, ki je v postopku preiskave zaradi suma zlorabe državnih subvencij.

No, krivično bi bilo zasluge za navdušujoče ukrepe pripisati samo pozitivcem, koalicija je vendarle tim večih s trank. Tako je med drugimi z nastopom na odprti sceni navdušil predsednik SD Igor Lukšič, ki je z luksizmi zasenčil celo nekdanjega premierja Pahorja in pozitvno Mašo Kociper z velikimi in malimi krogci. Prvič je zablestel pred dnevi, ko je povedal, da je dodatno obdavčenje štirikrat učinkovitejše od varčevanja. Kako je doktor politoloških znanosti to izračunal, ni znano, saj, če verjamete ali ne, se niti eden od prisotnih novinarjev ni spomnil, da bi ga to vprašal.
Škoda, morda bi zadostovalo celo za Nobelovo nagrado za ekonomijo. No, ob tej izjavi se mi je Lukšič pač samo zdel butelj. Ko pa je včeraj izjavil, da je prav, da tisti, ki imamo več, prispevamo več, ker nam je država omogočila, da zaslužimo več, pa sem se kar ustrašil. Ker je pravzaprav s tem razgalil svojo totalitarno miselnost. Nek strokovnjak dobro dela, zato ga delodajalec dobro plača, polovico plače gre državi za prispevke in davke, in strokovnjak naj bo še hvaležen državi, da mu ne pobere vsega. Ne delodajalcu, ker ga ceni, ampak državi, ker mu ne pobere vsega. Ne vem,
kako bi se dalo še lepše demonstri rati totalitarno miselnost. Sprašujem se samo, ali je Lukšič tak butelj ali tako zloben. Ali oboje.

Najbolj pa me v vsej zgodbi preseneča Državljanska lista, ki vse te batine tako z lahkoto podpira. Namreč, prav oni so bili stranka, na katero sem v proračunski in davčni politiki najbolj računal. Podporo tovrstnemu davčnemu terorizmu bi prej pripisal SDS, SLS ali NSi, kot pa DL. A očitno je stranka po odhodu Janeza Šušteršiča za vsakdanji kruhek pripravljena požreti karkoli.

Ali imamo sploh še kakšno upanje? Računati na spodobnost ob tem, da davčno batino uradno napove minister s prtljago, kakršno sem prej opisal, je seveda zaman. Prav tako zaman je računati na zdravo ekonomsko logiko od vlade ekonomskih analfabetov, ki so se strokovno kalili v črnih luknjah tipa NLB. Edino realno upanje je morebiten hiter razpad koalicije. A zaenkrat ni videti, da bi se to lahko kmalu zgodilo. Ugotavljanje plagiatorstva premierke zagotovo ne bo končano prav kmalu, saj je vodstvo univerze trdno v rokah vladajoče politike. Še najbolj realno je upati na
morebitno razkritje Virantovih nizkocenovnih potovanj z Adrio. A je vprašanje, kaj se bo pokazalo, razen tega pa je Virant že večkrat pokazal, da njegovi visoki etični standardi veljajo predvsem za druge.

Ali je še tretja možnost? Denimo vseslovenska vstaja vlečnih konjev? Do kdaj bomo še požirali vse, kar nam servirajo?

Share/Bookmark
Objavljeno v Aktualno, Slovenija, Vlada | 27 komentarjev »

Bidon generacija

Objavil blitz dne 6.05.2013

Ena premnogih razlik med navadami, s kakršnimi smo rastli mi in tistimi, s katerimi odrašča današnja mularija, je skrb za zadovoljevanje potreb po tekočini. Razlik je še mnogo, a tale me nadpovprečno močno jezi, ker nas z njo hočeš nočeš kar naprej gnjavijo. Ne otroci, ampak šola in družba.

Med prazniki smo šli na dvodnevni izlet po posavskemm hribovju. Ko smo tako vandrali od Šmohorja proti Kalu, smo prišli do studenca in predlagal sem počitek. Fanta sta me prav čukasto gledala, ko sem jima razlagal, da jima bom pokazal planinčevega najboljšega prijatelja, studenec namreč. Še bolj čukasto sta gledala, ko sem iz nahrbtnika vzel plastenko, skoraj polno bežigrajske vode, jo izpraznil in vanjo nalil bistro studenčnico. Še dobro, da v hribih ne velja HACCP. No, po nekaj požirkih čudovito mrzle studenčnice sta hitro nehala čukasto gledati in sta zamenjala vodo tudi v svojih plastenkah.

Žal pa je v življenju okoli nas tovrstne zdrave pameti vse manj. Tako nas na šoli venomer opominjajo, da morajo imeti otroci kozarce ali bidone, da bodo lahko dovolj pili. Pri tem mi privzdiguje kapo kar dvakratno. Prvič me iritira nenehna skrb za to, da otroci ne bi dehidrirali. Opominjanje, da morajo dovolj piti. Hecno, ampak v življenju sem poznal ljudi, ki so umrli v nesrečah. Pa take, ki so se ponesrečili v hribih. Poznal sem tudi ljudi, ki so si zlomili roko ali nogo ali padli z drevesa. Še nikoli pa nisem poznal nikogar, ki bi sredi belega dne dehidriral. Ker ćlovek, ko je žejen, pač spije kozarec vode. Še bolj od svaril pred dehidriranjem pa me žuli to, da morajo otroci imeti v šoli kozarčke ali bidone. OK, saj razumem, da lepo vzgojen človek pije vodo iz kozarca, težje pa razumem, da kozarce zahtevajo iz higienskih razlogov. Ker če hočete piti neoporečno vodo, potrebujete tudi čist kozarec. Torej ga je potrebno redno umivati.

In tako sem danes, ko sem fantoma pripravljal bidon, začel malo vrtati. In izvedel, da otroci tudi dandanes znajo piti vodo iz pipe na stranišču. Ker, ko pozabijo bidon ali kozarec, jim drugega ne preostane. Poba sta mi celo pokazala tehnike, kako pijeta. Eden prisloni usta na pipo, drugi pa pije nekoliko nižje, da se ne dotika pipe. In kar je najbolj zanimivo, oba sta povedala, da jima voda iz pipe tekne veliko bolj od tiste iz bidona, ker je bolj mrzla.

Tako, da se pravzaprav sprašujem, zakaj sploh kdaj pijejo iz bidona? Če je ona druga voda, iz pipe, vendar boljša. No, z malo vzpodbude bodo očitno dojeli in zavili na pravo pot.

Potem pa se lotimo kruha v foliji :smile:

Na desni nič novega

Objavil blitz dne 9.04.2013

V zadnjih tednih sta se težišče dogajanja v državi in zanimanje javnosti preselili k novo nastali koaliciji in vladi. Kar je seveda razumljivo že samo po sebi, še bolj pa ob dejstvu, da se nova koalicija že praktično od nastanka ukvarja sama s sabo in z aferami novopečenih ministrov in državnih sekretarjev, s plagiatorstva osumljeno premierko na čelu.

Beri naprej…

Share/Bookmark
Objavljeno v Aktualno, Slovenija | Brez komentarjev »

Vlada visokih standardov

Objavil blitz dne 26.03.2013

Pa smo jo dobili, novo vlado namreč. Levo, seveda. Sonarodnjaki so svoje navdušenje nemudoma pokazali z zdesetkano prisotnostjo na demonstracijah. Na ulicah vztrajajo le še redki, ki si obetajo vstop na politično sceno skozi velika vrata in tistih nekaj posameznikov, ki so z zahtevami po odstopu skorumpirane elite mislili resno. Velika večina pa je zadovoljna, da se je rešila princa teme. Korupcija na levi pa res ne moti velikega duha.

Beri naprej …

Share/Bookmark
Objavljeno v Aktualno, Slovenija, Vlada | 2 komentarjev »

Davčna zmešnjava

Objavil blitz dne 23.02.2013

Ena večjih zablod te države je bilo od nekdaj subvencioniranje. Pod krinko pomoči podjetnikom gre v resnici predvsem za pašnik za prevarante, podjetniki dobijo drobtine, lumpi v ozadju pa se omaščajo z davkoplačevalskim denarjem.

Saj ne rečem, mlademu podjetniku lahko subvencija ob prvih korakih pomaga prebroditi najhujše, a mu vse čisto nič ne hasne, če ga nekdo nasadi z neplačanim računom, kar lahko mlado podjetje čez noč uniči, še zlasti, če vemo, da sodišča pravico delijo leta dolgo. Če ima mlad podjetnik srečo in nima opravka z neplačniki, nevarnost še vedno ni mimo. Lahko ga ugonobi kar država sama. Denimo Davčna uprava. Tudi reševanje njihovih zmot namreč traja leta.

Čeprav sploh nisem podjetnik, se že skoraj desetletje borim z lovkami davčne uprave. Pa ne gre za to, da bi karkoli utajeval, ali da bi se kdo spravil name. Gre za dobro staro neznanje posameznikov in rigidnost sistema pri reševanju posledic prej omenjenega neznanja.

Dokler je treba sešteti 1+1, še gre, ko pa v izračun dodamo tretjo komponento, se zatakne. Pri meni je bila to selitev v tujino. Kot od podjetja napoten na začasno delo v tujino sem namreč padel v sivo cono. Ki pa, zanimivo, nikoli ni bila siva v nobeni od držav gostiteljic, ampak le v Sloveniji. Tako v Avstriji kot Nemčiji je vse štimalo, le enkrat so se v Nemčiji pri izračunu zmotili za nekaj sto evrov v mojo škodo. Manj kot en teden po vloženi pritožbi je bil denar nakazan na moj račun.

V tujini sem delal štiri leta in pol, od 2004 do 2008. Prav za vsako teh let sem moral zaradi napak pri obračunu dohodnine vlagati pritožbe in tisti za prvi dve leti še danes nista rešeni. Rešeni sta le najtežji dve, ena, ki bi me potopila in druga, pri kateri je šlo v bistvu za napačno ugotovljen rezidentski status in ki je pravzaprav bila osnova vsega gorja. Če bi davčna uprava v prvo pravilno določila moj rezidentski status, bi vse drugo bilo urejeno samo po sebi.

Pa si malo poglejmo, kako učinkovito in hitro dacarji opravljajo svoje delo. DURS je določil moj rezidentski status točno 8 mesecev po oddaji vloge za ugotavljanje rezidentskega statusa. Seveda narobe, nepoznavanje evropske in slovenske davčne politike je bilo evidentno. Seveda sem se pritožil. Pritožbo obravnava Ministrstvo za finance. Potem, ko se ni več kot pol leta zgodilo nič, sem malo pobaral, če kje kdo koga pozna, našel neko zvezo in dva meseca kasneje je MF pritrdilo pritožbi ter vrnilo zadevo v ponovno odločanje Davčni upravi. Leto in pol kasneje sem po nebroj urgencah, gnjavljenju in teženju končno dobil z zakonom skladno odločbo. Mimogrede, pa zakonu o upravne postopku je rok za izdajo sklepa na prvi stopnji največ 30 dni, rok za rešitev pritožbe pa največ 2 meseca.

Še bolj bizarna je bila zgodba s prvo pritožbo. Ker je bilo na moji vlogi za obračun označeno, da sem dvojni rezident na delu v tujini, bi moral davčni urad z odločanjem počakati, da jim posredujem še odločbo tujega davčnega organa. To so na DURS gladko spregledali, kar je imelo za posledico previsoko obračunano dohodnino. Pritožili smo se takoj, referentka, ki je izdala odločbo, je takoj priznala napako, a obenem povedala, da ne more razveljaviti odločbe in da bo šla pritožba v reden pritožbeni postopek. Ki je bil po enem letu rešen, s ponovno napačnim izračunom. Ponovno smo se pritožili, pritožba še danes, več kot sedem let kasneje, še ni rešena.

Najhujša napaka, ki so jo naredili, pa je bila tako velika, da bi me lahko potopila. Obračunali smo mi namreč, da moram za enega od let doplačati krepko več dohodnine, kot je znašala moja letna neto plača. Nonsens že sam po sebi, a tako se je izšlo. Ker je šlo za tako velik znesek in ker smo imeli dovolj dobre argumente, so na DURSu izdali Odločbo u ustavitvi izvršbe do rešitve pritožbe. Obečanje ludom radovanje. Čez pol leta (ko bi morala biti pritožba itak že trikrat rešena) sem dobil obvestilo o izvršbi. Na moje začudenje, da to ni v skladu s tem, kar smo se dogovorili, sem dobil suh odgovor, da gre za drug oddelek, da oni pač vidijo v sistemu stanje dolga in da jih ni o ustavitvi nihče obvestil. So pa ustavili izvršbo. Za pol leta, seveda. Potem se je zgodba ponovila. Pritožba ni bila nikoli rešena. Ko je bila izdana odločba o rezidentskem statusu (dve leti in pol po vložitvi te pritožbe), je namreč postala brezpredmetna.

Ker je država ugotovila, da v tistem obdobju nisem bil rezident v Sloveniji, mi je morala vrniti vplačano akontacijo dohodnine. To se je zgodilo še leto in pol kasneje.

Tako sem zadnje leto živel v navideznem miru, prepričan, da so zgodbe za mano. ko me je včeraj presenetil opomin Davčne uprave. Kar malo vroče mi je bilo med odpiranjem kuverte, v glavi se mi je začel vrteti film pretekle kalvarije, pa menda se ja niso spet česa spomnili. Ni bilo tako hudo. Opomin se je nanašal na neplačan račun za nadomestilo za stavbno zemljišče. Nisem neplačnik, računa nisem plačal zato, ker sem pač stanovanje prodal. Prodal sem ga junija lani in sem v skladu z zakonom plačal nadomestilo samo za pol leta. Da ne bo kdo mislil, da sem se francoza naredil. Ne, takoj po prodaji stanovanja sem poklical na Davčno upravo in jim poslal vsa dokazila. Tako kot veleva zakon. In zakon veleva tudi, da mora Davčna uprava izdati novo odločbo. Po ZUP v 30 dneh. A je ni izdala do danes. Sam pa tudi več nisem mislil na to.

Zdaj pa bomo videli, kdo bo koga. Seveda me ima, da bi najraje plačal teh 40 EUR, pa imam gmah. Ampak po drugi strani pa sem sit nesposobnežev, ki Bogu kradejo čas, davkoplačevalcem pa denar. Potem pa si še upajo stavkat. Da ne bo pomote, verjamem, da mnogi javni uslužbenci delajo dobro in se trudijo. A glede na zgodbe, ki jih imam z DURS, sem prepričan, da je dobrih in koristnih bolj malo. Že po verjetnostnem računu ni mogoče, da bi glih jaz vedno naletel na loje.

Zgodbe, ki sem jih dal jaz skozi, so živ dokaz, da lahko država pri nas nadobudnega podjetnika uniči. Kaj mu pomagajo subvencije, če ni pravne države, če državne ustanove pet let opravljajo nalogo, ki bi jo po zakonu morale končati v 30 dneh? Ne le, da lahko država uniči čoveka. Prepričan sem, da jih veliko že je uničila.

Share/Bookmark
Objavljeno v Aktualno, Slovenija, miks | 8 komentarjev »

Urar +

Objavil blitz dne 20.02.2013

Pred nekaj leti je Chef v enem od zapisov omenil sorodnika, urarja Grbca, ki ima urarsko delavnico na Dunajski v Ljubljani. Kar prikupil se mi je s tem, Chef namreč. Urarstvo Grbac je namreč eden zadnjih predstavnikov klasične urarske obrti, tiste, ki jo je banalizacija urarske tehnologije v modernem času (ko je ceneje kupiti novo uro kot nov pas zanjo) močno načela, dokončno pa pri nas uničili novodobni župani šerifatskega tipa, ki so s politiko najemnin iz središč mest pregnali male obrtnike in restavracije, namesto njih pa pripeljali v središče še več bank, borznih hiš in kafičev.

A urar Grbac se ne da. Pravi urar, ki še kaj popravi in ne samo prodaja. Sem dokaj reden gost pri njem. Ker prisegam na precej kvalitetne ure, ki dolgo živijo, z vsako pridem vsaj enkrat baterijo zamenjat ali popravit pas. Tokrat me je že drugič razveselil s popravilom pasu. Zlomil se mi je namreč štift na pasu in sem bil prepričan, da je to samo stvar rutine, dveh minut in da bi zadevo znal tudi sam popraviti, če bi imel nov štift.

A ko sem potegnil mojo makino iz žepa, se je mojster odzval s kratkim: “Ojej”. Vajeno oko je namreč takoj uzrlo resno težavo, na katero ob nakupu ure nisem niti pomislil. Prav poseben sistem pasu namreč urarju skoraj onemogoča popravilo in kar je še huje, na to uro ne paše noben generičen pas, ampak le tak, originalen. Kar je še huje, čez nekaj dni se je izkazalo, da niti uradni Lemansov serviser pri nas nima na zalogi novega paska.

Da bo smola še večja, se je pokazalo, da zgoraj polinkan pasen na Amazonu morda niti ni pravih dimenzij, zato ga nisem upal naročiti. Cena se mi je zdela kolikortoliko znosna, tvegati pa le nisem hotel, da bi denar proč vrgel. Čez nekaj dni me je urar poklical in mi sporočil dobro novico, da je našel pravi pasek in da je naročen. Cena – sitnica, 67 EUR. Pa me pokliče pre nekaj dnevi, da je zadeva končno rešena. Da je sicer dobil pošiljko, a je bil v njej zgolj dopis, da je tak pas nedobavljiv. Ker mu ni preostalo drugega, se je zapeljal v Logatec k nekemu obrtniku, ki se ukvarja s strojegradnjo in on mu je uspel nekako v moj pasek izvrtati luknjico, ki je omogočila, da je vsatvil navaden, standarden štift in tako popravil pasek.

Danes sem končno šel po uro in prej sem se seveda ustavil na bankomatu, ker ob takih kolobocijah, ki jih je imel z mojo uro, nisem hotel izpasti kljukec brez denarja. Ko sem videl račun, sem skoraj padel na rit. Raje ne napišem, kako malo mi je računal. Sram me je, da mu nisem uspel plačati nekajkrat več.

Če se nekega dne zgodi, da bi urar Grbac zaprl svojo delavnico, Ljubljana ne bo več mesto. Vsaj ne evropsko.

Share/Bookmark
Objavljeno v miks | 5 komentarjev »

Koalicija odrešitve

Objavil blitz dne 13.02.2013

Potem, ko je premier dal jasno vedeti, da zanj odstop ni opcija, četudi bi ostal brez vseh koalicijskih partnerjev, se je kolo iskanja nove koalicije odvrtelo nadvse hitro. Kot je bilo pričakovano, poskuša glavno vlogo pri tem odigrati Pozitivna Slovenija, za katero bi vidna vloga pri izgradnji nove koalicije verjetno pomenila edino možnost preživetja v političnem prostoru. Prav tako pričakovano so pri sestavljanju projektne vlade najbolj skeptični Socialni demokrati, ki bi s predčasnimi volitvami ujeli najboljši trenutek, ko bi se na krilih triumfa Boruta Pahorja na nedavnih predsedniških volitvah lahko ponovno zavihteli na oblast. Dlje, ko se odmikajo volitve, bolj bo uspeh stranke odvisen od njenega predsednika Igorja Lukšiča, katerega nastop in karizma bi bolj ustrezala profilu sindikalnega voditelja kakor profilu predsednika vlade.

Beri naprej …

Share/Bookmark
Objavljeno v Aktualno, Slovenija, Vlada | Brez komentarjev »

Kako naprej?

Objavil blitz dne 29.01.2013

Vladna kriza, ki jo je povzročila objava zdaj že znamenitega poročila protikorupcijske komisije, se zaenkrat razpleta po pričakovanem scenariju.  Odstop, ki so ga zahtevale tri od koalicijskih strank in pričakoval velik del državljanov, enostavno ni v slogu Janeza Janše. Je pač borec. Državnik ni, kar je dokazal s tem, da je svoje interese postavil pred pravico državljanov imeti kredibilnega predsednika vlade. Borec pa je. Če ne bi bil, ne bi prenesel takih in drugačnih obdelav, ki jih je bil v dveh desetletjih deležen s strani levice in njenih podpornikov in bi se umaknil že zdavnaj. Vprašanje je, ali bi se iz Jugoslavije izvlekli, kot smo se, če Janša in Bavčar ne bi bila takšna, kot sta. A je že tako, da ni vsakdo za vse čase, zato še zdaleč ni nujno, da je tisti, ki pribori državo v vojni, tudi najprimernejši za njeno izgradnjo v miru. Britanci z dolgo demokratično tradicijo so to vedeli že po drugi svetovni vojni.

Beri naprej …

Share/Bookmark
Objavljeno v Aktualno, Slovenija, Vlada | 1 komentar »

Kristjan, kam greš?

Objavil blitz dne 15.01.2013

Pretresi, do katerih je v Sloveniji prišlo v zadnjih mesecih, ne jenjajo, vse bolj je videti, da korak nazaj v Slovenijo, kakršno smo poznali zadnji dve desetletji, ni več mogoč. Boleči reformski ukrepi vlade in ponavljajoče se afere politikov so le še podžgali že dlje časa tleče nezadovoljstvo množic, kar je nazadnje pripeljalo do demonstracij po vsej državi.

Beri naprej …

Share/Bookmark
Objavljeno v Aktualno, Slovenija | 1 komentar »

Neznosna lahkost podlosti

Objavil blitz dne 12.01.2013

Ko sem pred dnevi, dan po objavi poročila KPK, na Časniku objavil kolumno o tem, kaj bi v nastali situaciji naredil državnik, se nisem še niti ukvarjal z vsebino poročila, niti se mi v tistem trenutku ni zdelo pomembno, ali očitki predsednikoma največjih strank v poročilu držijo, ali ne. Ker v resnici to s političnega vidika ni pomembno.

Poročilo komisije niso dokazi, ampak je ocena, ki si jo je komisija ustvarila na podlagi precej natančnega razskovalnega dela. Kar seveda pomeni, da možakarja (še) ne bosta šla v zapor, morala pa bi sprejeti politično odgovornost in se vsaj začasno umakniti iz politike. Ker imamo pač državljani in občani pravico imeti voditelje, ki jim verjamemo in za katere verjamemo, da spoštujejo etične norme. Naša pravica imeti voditelje, ki jih ne bremenijo nobeni sumi o nepravilnostih, je seveda pomembnejša od pravice nekega politika biti župan ali predsednik vlade. Saj vendar biti predsednik vlade ni človekova pravica, no. Še služba delavca v nekem podjetju ni človekova pravica.

No, v času pisanja kolumne na Časniku sem imel v mislih to, da bo deklarirano proevropsko usmerjen predsednik vlade ravnal tako, kot ravnajo njegovi kolegi v državah, predvsem v državah “stare” Evrope. Saj tisti, ki jih sumijo nečednosti, tudi v Nemčiji ali na Danskem ne priznajo krivde, ampak se večinoma umaknejo častno, z besedami, da z bremenom sumov ne želijo bremeniti države, vlade in svoje stranke.

A namesto umika smo dočakali že pričakovan scenarij, napade na prinašalce slabih novic. Tako s strani nekritičih medijev, kot s strani samega premierja in njegovih strankarskih kolegov ter drugih podpornikov. In v skladu s težo tokratne obtožbe, je tudi odziv oster, kot še nikoli poprej, nekateri novinarji in sam premier so tokrat v podlosti prekosili vse doslej videno.

Razumljivo je najtežje udarce pokasiral predsednik KPK Goran Klemenčič. V medjih so se pojavili nekateri prostaški zapisi, kot na primer “oproda pasje princese”, veliko manj oster pa ni bil niti sam Janša, ki je Klemenčiču oponesel sodelovanje s Kresalovo in njegovo domnevno obremenjenost z afero NPU. Pri čemer predsednika vlade ni niti najmanj motilo, da se je Klemenčič prav zaradi NPU zgodbe razšel z nekdanjo notranjo ministrico. Še bolj morbidno je, da Janše, ki sicer kot kaka stara tercialka pozna in komentira vse sorodstvene vezi in zlodela, ki jih le-te povzročajo, prav nič ni motilo sorodstveno razmerje, ko je za svojo odvetnico izbral ženo predsednika KPK.

Podobno podlo se je premier odzval na glasove znotraj koalicije, predvsem DL, SLS in DeSUS, ki so zahtevali ali predlagali njegov odstop. Zavrnil je odstop ter na koalicijske partnerje prevalil odgovornost za nastalo krizo in verjetne predčasne volitve, če bodo izstopili iz koalicije. Ali si morete predstavljati kaj bolj podlega? Potem, ko so pred letom vstopili v njegovo koalicijo, so morali požreti marsikaj, da le ne bi trpeli vlada in država. Predvsem imam v mislih nepotrebno netenje sporov in žaljive SDSove tvite, pa odraslemu, zrelemu človeku neprimerno vedenje notranjega ministra. Ampak ne, to ni dovolj. Zdaj bi PM kar na koalicijske partnerje prenesel odgovornost za nastalo politično krizo, če bodo izstopili iz koalicije. Skratka, problem so drugi, nikakor on. Podlo. Tistim, ki dvomite v moje besede, bi predlagal, da si preberete zadnji del sage o Vike Vikingu: Vike Viking in Brdavsi.

Naravnost blasfemičen pa je prispevek, ki si ga je na spletni strani SDS privoščila nesojena prva dama države, ki je napisala članek o tem, kako bi stopil v bran Janši tudi Jože Pučnik. Ja, verjamem, da bi se Pučnik obraćal v grobu, ampak zato, ker vidi, kaj so naredili iz stranke, ki jo je postavil. Primerjanje politika, osumljenega korupcije, z velikanom slovenske zgodovine, je preprosto več, kot lahko prenese želodec. Zato tudi nisem dal povezave do prispevka.

Tudi jaz se strinjam, da bi bila v tem trenutku verjetno najboljša rešitev, da se Janša umakne, SDS pa predlaga novega kandidata za predsednika vlade. A priznam, da sem ob odzivu SDS že izgubil upanje. Že res, da so predčasne volitve zelo slaba rešitev, a še vedno boljša, kot obstanek sedanje koalicije pod Janševim vodstvom. Gledati je treba dolgoročno, ne kratkoročno, in če tokrat zamižimo in gremo naprej, kaj bo naslednjič?

No, ker se nobeden od “osumljenih” ni umaknil, sem se vendarle odločil prebrati poročilo. Ki ni prav nič politično, in popolnoma jasno. Vsakomur, ki seveda ve, da denar ne raste na drevesu in da ljudje pač tudi moramo kaj jesti. Sicer se spomnim, da sem nekoč slišal za neko gospo, ki živi zgolj od sončnih žarkov, ne spomnim pa se, da bi kdaj kaj takega slišal tudi o našem PM.

Za tiste, ki se vam poročila ne ljubi brati, bom seciral nekaj zanimivosti:. Povzetke vsi poznate, zato se ne bom spustil v vse točke, ampak zgolj nekaj najzanimivejših.

Zavezanec je za trisobno stanovanje v Ljubljani, katerega nakupna cena je bila 325.000 EUR, plačal aro julija 2009 (tako izhaja iz pogodbe), in sklenil kupoprodajno pogodbo 29. 9. 2010, pri čemer je idealni solastnik polovice stanovanja. V razgovoru pred komisijo je zavezanec zatrdil, da sta z ženo poravnala vsak polovico kupnine. Komisija je v okviru svojih zakonskih pooblastil ugotovila, da je zavezanec iz znanega vira (kredit pri banki) poravnal zgolj 130.000 EUR, 15.000 EUR kupnine je plačal brat zavezanca R. J., preostanek kupnine pa žena zavezanca. Navedbe zavezanca, da je iz lastnih sredstev poravnal celotno polovico kupnine za stanovanje, komisija ni mogla potrditi, zavezanec pa tega ni pojasnil. Zato je ostalo neodgovorjeno vprašanje, na kakšen način in iz katerega vira je zavezanec soprogi plačal 32.500 EUR kupnine in kako je bratu plačal 15.000 EUR kupnine, ki naj bi ju omenjena založila zanj. S temi sredstvi namreč zavezanec na podlagi analize uradno preverljivih prihodkov in odhodkov ni razpolagal.

…

Prav tako je zavezanec v ustnih in pisnih pojasnilih komisiji zamolčal vlogo brata pri plačilu dela kupnine, čeprav ga je komisija o tem izrecno vprašala. Komisija poleg tega ugotavlja, da bi moral zavezanec, če je omenjeni znesek predstavljal posojilo, ki ga najel od brata, to posojilo skladno z ZPKor prijaviti komisiji, česar ni storil. Komisija nadalje ugotavlja, da iz analize bančnih prihodkov in odhodkov zavezanca ni razvidno, da je ta sredstva (15.000 EUR) bratu kadarkoli vrnil iz uradno znanih prihodkov – ne prek transakcijskega računa (TRR), ne na kakšen drug iz preverljivih virov razviden način. Je pa zavezanec v razgovoru pred senatom komisije zatrdil, da je vsa posojila bratu poravnaval sproti. Dodatnih pojasnil, izkazov ali dokazil o izvoru sredstev, ki naj bi jih vrnil bratu, ni predložil, niti niso razvidna iz analize njegovega finančnega stanja (nakazila iz tekočih računov, dvigi gotovine ipd.). Prav tako iz analize finančnih odhodkov in prihodkov ni razvidno, na kakšen način in iz katerega vira je zavezanec dobil denarna sredstva v višini najmanj 32.500 EUR za soprogo, ki je poplačala tudi del njegove kupnine stanovanja.

Komisija je nadalje ugotovila, da je zavezanec pred nakupom hiše v Silovi pri Velenju prodajalcu plačal aro v višini 5000 EUR, in sicer v gotovini »na roke«. Iz analize finančnih prihodkov in odhodkov zavezanca ni razviden vir te gotovine, prav tako razpolaganje z njo ni razvidno iz uradnih prihodkov oziroma odhodkov na bančnih računih zavezanca. Zavezanec ne na razgovoru pred senatom, ne na dodatna pisna vprašanja, izvora omenjene gotovine ni prepričljivo pojasnil, dejal je zgolj, da gre za prihranke širše družine.

In take zgodbe, da je namreč nekaj kupil, šel na potovanje in podobno, pa ni nikjer razvidno, kako je to plačal (ni niti nakazil z računa, niti dvigov gotovine).

Bistveno večja sredstva je zavezanec porabil za nakup hiše. Omenjeno hišo je zavezanec kupil z menjavo trisobnega stanovanja v Ljubljani in doplačilom 48.000 EUR za opremo v hiši. V ta namen je kredit 135.000 EUR, ki ga je imel najetega pri eni od bank, refinanciral s kreditom pri drugi banki v višini 172.000 EUR. Ob tej priložnosti je pri banki, pri kateri je najel nov kredit, odprl TRR, pri čemer mu je ta banka na TRR nakazala 49.000 EUR, kar izvira iz kredita. Komisija je ugotovila, da ta denar ni bil porabljen za plačilo hiše, saj je zavezancu celoten znesek ostal na TRR in zavezanec z njim plačuje obroke kredita ter nekatere druge stroške. Iz TRR pri drugi banki pa izhaja, da je dne 21. 4. 2011 zavezanec prodajalcu hiše plačal 23.500 EUR. Ostaja nepojasnjeno, od kod je zavezanec pridobil finančna sredstva za plačilo razlike do 48.000 EUR.

Zelo priročno, vzameš kredit za nakup nepremičnine, potem pa ostane na tvojem računu… Kdo pa je plačal?

Zavezanec ne v enem ne v drugem primeru ni podal celovitih, preverljivih in prepričljivih odgovorov na to vprašanje; med drugim je navajal, da se ne spomni natančno, ali je šlo za dvig iz njegovega računa, za sredstva soproge ali širše družine.

Komisija je ugotovila, da so bili stroški redno plačani, vendar ne s strani zavezanca oziroma ne iz uradno preverljivih dohodkov zavezanca (npr. iz TRR). Za vrsto nepremičnin, ki jih je imel v lasti oziroma v solasti zavezanec, torej skozi skoraj celotno nadzorovano obdobje, ni izkazano, da bi stroške rednega vzdrževanja nepremičnin plačeval sam oziroma iz uradno preverljivih premoženjskih virov.

…

Zavezanec je dne 15. 3. 2007 s svojega TRR na račun pravne osebe, ki je prodala vozilo, nakazal 17.500 EUR. Preostanek kupnine (28.500 EUR) pa je bil po ugotovitvah komisije plačan z gotovino neposredno na blagajni podjetja v več obrokih v mesecu marcu 2007. Prav tako je komisija ugotovila, da ta gotovina ne izhaja iz rednih oziroma znanih finančnih prihodkov oziroma odhodkov zavezanca (npr. iz TRR) oziroma je izvor gotovine neznan. Ob tem komisija tudi ugotavlja, da je bila zavezančeva navedba komisiji o vrednosti vozila leto dni po nakupu vozila v prijavi premoženjskega stanja neresnična, saj je navedel kar trikrat manjšo vrednost od dejanske vrednosti vozila.

Na izrecno vprašanje komisije na razgovoru zavezanec ni podal celovitih in prepričljivih odgovorov glede višine, načina in vira gotovine za plačilo omenjenega vozila. Trdil je, da je kupnino plačal prek TRR (kar preverjeno ne drži), šele po predočenju dejstva, da je bila večina kupnine plačana v gotovini, pa je omenil možnost, da si je del denarja izposodil oziroma da izhaja iz njegovih prihrankov, vendar podrobnejših pojasnil ni podal. V poznejših pisnih pojasnilih je zavezanec navedel, da naj bi omenjeni del kupnine plačal iz prihrankov matere oziroma naj bi ti izhajali iz njegove kompenzacije pomoči staršem pri obnovi hiše. Komisija to pojasnilo – glede na dejansko stanje in glede na različne izjave zavezanca v postopku nadzora – ocenjuje kot nezadostno; zavezanec svojim izjavam tudi ni predložil nobenih izkazov, zato je izvor 28.500 EUR gotovine za plačilo vozila nepojasnjen oziroma neznan. Hkrati pa kot posebno oteževalno okoliščino, ki utemeljeno vzbuja dvom v verodostojnost in resničnost navedb zavezanca, komisija izpostavlja dejstvo, da je zavezanec po nakupu vozila poskušal komisijo kot nadzorni organ zavesti z uradno navedbo bistveno nižje vrednosti vozila od dejanske.

Le koliko je še takih dandanes, ki nakup avtomobila plačajo z gotovino? Že vsaj poldrugo desetletje skoraj nihče? Koliko pa je takih, ki po vsem svetu potujejo brezplačno?

Komisija je nesporno ugotovila, da zavezanec vseh stroškov potovanj na Mauricius leta 2008, v Dominikansko Republiko leta 2009, v Grčijo leta 2009, v Južnoafriško Republiko leta 2009/2010, na Švedsko leta 2010 in v Grčijo leta 2012 ni kril iz uradno preverljivih in dokazljivih virov, obenem pa ni predložil nobenih pojasnil, na kakšen način, iz katerega vira in na podlagi kakšnega pravnega ali dejanskega temelja je stroške kril sam ali mu jih je kril kdo drug.

In še in še in še. Zgodba je zelo podobna pri Zoranu Jankoviču, razlika je le v tem, da je njegova zgodba preprostejša, zneski pa veliko večji. Kakorkoli, vse zgoraj omenjene “nenavadnosti” so zelo običajne pri pranju denarja. Denimo plačevanje srednje velikih zneskov do nekaj tisočakov z gotovino. Ali pa najemanje nepotrebnih kreditov za nakup nepremičnin, ker denar pride od drugod.

Mislim, da tistemu, ki hoče videti, zadostuje. Ali pa ima premier res radodarno družino, ki mu plačuje življenjske stroške, potovanja in nepremičnine. Seveda pa se človek potem vpraša, kakšen je to PM, če mu pri petdesetih sorodniki avto kupijo.

Share/Bookmark
Objavljeno v Aktualno, Slovenija, Vlada | 14 komentarjev »

Državnik ali politik

Objavil blitz dne 9.01.2013

V od silnih afer že apatični javnosti je včerajšnja objava poročila Komisije za preprečevanje korupcije (KPK) močno odjeknila. Ne zgodi se vsak dan, da bi bila predsednika dveh največjih strank, ki obenem zasedata položaja predsednika vlade oziroma župana prestolnice, kar hkrati obtožena kršenja protikorupcijske zakonodaje. Dogajanju v primerjavi s preteklimi aferami daje še večjo težo to, da tokrat ne gre za novinarsko vrtanje, niti za neprepričljive obtožnice o lumparijah na neznanem kraju, na neznan način in ob neznanem času.

Beri naprej…

Ko žerjavi odletijo

Objavil blitz dne 4.12.2012

Pretekli teden so politično dogajanje v državi zaznamovali predvsem trije dogodki: drugi krog predsedniških volitev, protesti proti stanju v državi in napoved predsednika SLS, da se bo spomladi nepreklicno umaknil z vrha stranke.

Beri naprej …

Share/Bookmark
Objavljeno v Aktualno, Slovenija, Vlada | 2 komentarjev »

Mir ljudem v Sloveniji

Objavil blitz dne 20.11.2012

Prvi krog predsedniških volitev je postregel z za marsikoga presenetljivimi rezultati, vsaj glede na meritve javnega mnenja, objavljene v tednih poprej. Zakaj je rezultat volitev tako drugačen od anket, je seveda vprašanje predvsem za tiste, ki ankete izvajajo, deloma pa tudi za politiko.

Beri naprej …

Share/Bookmark
Objavljeno v Aktualno, Slovenija, Vlada | Brez komentarjev »

Domnevno nesposobni

Objavil blitz dne 6.11.2012

Pred dnevi je v medijih zakrožila novica o tem, da kranjski poslovnež Jože Anderlič na mestu nekdanjega Kolizeja ne bo smel graditi v merah, kakršne si je zamislil. Ko je kak dan pozneje Anderlič pričakovano obelodanil, da pod takimi pogoji investicije pač ne bo nadaljeval, se je projekt, kot kaže, zaključil. Končen rezultat je prazno zemljišče na izjemni lokaciji, ki mu bo potem, ko je bila odstranjena nebodigatreba stavba spomeniške vrednosti, cena poskočila v nebo.

Beri naprej…

Share/Bookmark
Objavljeno v Aktualno, Fond, Slovenija | Brez komentarjev »

Razdruževalni predsednik

Objavil blitz dne 23.10.2012

Letošnja predvolilna kampanja pred predsedniškimi volitvami se je v resnici začela precej bolj zgodaj od uradnega začetka. Tako pri treh najmočnejših kandidatih, kot tudi pri tistih manj politično znanih obrazih. No, pri slednjih se je končala, še preden se je začela.

Beri naprej …

Share/Bookmark
Objavljeno v Aktualno, Slovenija | Brez komentarjev »

Pečečnikovi solatarji

Objavil blitz dne 17.10.2012

Od časov, ko sem še kot gastarbajter prvič slišal in navdušeno odreagiral na novico, da kani Joc Pečečnik prenoviti bežigrajski stadion, je minilo že dobrih pet let. Da se je kmalu po vrnitvi moje navdušenje sprevrglo v ostro nasprotovanje projektu prenove, kakršnega si je zamislil investitor, je seveda kriv preprost razlog – šele ob vrnitvi sem imel priložnost ugotoviti, koliko je v resnici ura s tole prenovo in kam investitor taco moli.

Kot Fondovec sem bil deležen predvsem dveh vrst predsodkov in zmerljivk, ki pravzaprav kažeta na vse večje pomanjkanje argumentov in samozavesti pri investitorju in tudi pri županu, ki pa se že nekaj časa drži bolj ob strani. Predvsem slednji nas je kar dolgo zmerjal z esedeesovci. Pečečnik raje posega po solatarjih, še zlasti v zadnjem letu, ko se je začel kar nekoliko nespodobno (milo rečeno) dobrikati novi oblasti. Pa nič hudega, s tem Pečečnik več pove o sebi in o svojih sposobnostih, če že leta ne more ugnati v kozji rog niti enih navadnih solatarjev.

Bolj boleče je to, da nas tudi del javnosti vidi zgolj kot solatarje in se mnogi nikoli niso potrudili razumeti razlogov za naše nasprotovanje in sprevideti nekaterih ključnih zmot o projektu.

4 top razlogi za naše nasprotovanje:

1. Projekt BŠP je po našem prepričanju okoljsko NESPREJEMLJIV. V postopku pridobivanja okoljevarstvenega soglasja (OVS) je bilo ugotovljeno, da bodo ravni hrupa, kljub omilitvenim ukrepom (protihrupna ograja) med gradnjo redno presegale mejne vrednosti, na nekaterih točkah pa celo presegale kritične vrednosti. To je po zakonu prepovedano, saj izpostavljanje takšnim vrednostim hrupa škodljivo vpliva na zdravje in počutje stanovalcev. Pri tem je potrebno poudariti posebej škodljiv vpliv hrupa na otroke, ki so v okolici stadiona zaradi neposredne bližine OŠ, otroškega igrišča, vrtca ter športnih objektov vsak dan prisotni v velikem številu (tudi več kot 1000). Škodljivo je tudi onesnaževanje s prašnimi delci PM 10, nepojasnjena pa ostaja tudi nevarnost onesnaženja podtalnice.  Poseben problem so vibracije, katerih morebitne škodljive posledice pri gradnji BŠP (gradili naj bi namreč kar 5 nadstropij v globino neposredno pri temeljih stanovanjskih stavb) so bile doslej povsem prezrte, čeprav je območje Fondovih blokov zaščiteno kot profana stavbna dediščina. Kakšne so lahko posledice tovrstnih posegov, smo si v zadnjih letih lahko ogledali na mnogih primerih – rušenje, razpoke, nagibanje stavb. Projekt bo v širšem območju povzročal tudi prometni infarkt in dodatno pritegoval promet, ki prinaša onesnaževanje, zastoje, gnečo in druge nevšečnosti. je pa res, da nam je strokovnjak za promet, ki je izdelal prometno študijo, zagotovil, da bo po izgradnji novih 1800 parkirnih mest (zdaj jih je morda kakih 150), v naselju manj prometa, kot ga je zdaj. Kdo je tu nor?

2. Projekt BŠP je nesprejemljiv vidika uničenja naše narodne kulturne dediščine. Čeprav se projekt v javnosti upravičuje z obnovo Plečnikove zapuščine, gre v resnici za kompletno prezidavo in degradacijo Plečnikove dediščine. Projekt vpliva na celotno podobo spomenika, spreminja vedute na spomenik in s spomenika na okolico ter na vplivno območje ter rabo spomenika. Vse to je v neposrednem nasprotju z določbami Odloka o razglasitvi del arhitekta Jožeta Plečnika v Ljubljani za kulturni spomenik državnega pomena. V resnici bi ostal nespremenjen le del Plečnikovega stadiona, drugo bo prezidano v športno -trgovsko-zabaviščni kompleks, v njegovi neposredni bližini pa bi sezidali 77 m visoko stolpnico in 3 poslovne stolpiče. Prebivalci Slovenije se zavedamo, kako pomembna so Plečnikova dela ne le za Slovenijo, temveč za kulturno dediščino vsega sveta. Nepojmljivo je, da si na Češkem prizadevajo, da bi Plečnikovo arhitekturo vnesli na seznam Unescovih zaščitenih spomenikov, pri nas pa se kljub majhnemu številu kulturnih spomenikov s Plečnikovim stadionom ravna popolnoma brez spoštovanja, kulture in predvsem brez misli na prihodnost države ter zanamce. Kdo in čemu si sploh upa predlagati prezidavo in spremembo tako pomembnega državnega spomenika? In prenovo zaupati nekomu kot je Pečečnik. Ali ste že videli njegovo hišo na Šmarci? Ali pa se ponoči peljali mimo s svetlečimi plastičnimi palmami ozaljšanega Konga?

3.  Za nas je nesprejemljivo, da je gradnja načrtovana na zemljišču, ki je že od nastanka naselja njegov integralni del, predstavlja zelene površine ter je po našem prepričanju naša last. Trenutno v zvezi s to zelenico poteka postopek pred sodiščem. 

4.  Odločno nasprotujemo temu, da se tudi ta projekt začne z nejasno finančno sliko. Primer Stožic jasno kaže, kako se končajo projekti, pri katerih financiranje ni jasno dorečeno. Kaj če investitorju BŠP (kot se v Sloveniji pogosto dogaja) med izvajanjem del zmanjka denarja ? Kaj če bo izvedel samo prvi del, do konca uničil Plečnikovo dediščino, naredil veliko gradbeno luknjo, poškodoval naše stavbe, potem pa bo ne bo več denarja, njegovo podjetje pa bo propadlo? Kdo nam bo potem vrnil odškodnino? Mnogi verjamemo, da je uničenje celo osnovni namen celotnega projekta. Zakaj bi sicer namesto v javno zasebno partnerstvo šli raje v ustanovitev d.o.o.?

Celoten projekt BŠP že od vsega začetka zaznamuje po naši oceni negativno razmerje med socialnimi koristmi in socialno škodo. Kakovosten je tisti projekt, ki daje največjo socialno korist ob najmanjših socialnih stroških.  Za projekt BŠP tega nikakor ne moremo trditi. Poleg degradacije kulturno- zgodovinskega spomenika, uničenja aktivne mestne soseske in dramatičnega znižanja bivalne kakovosti življenja prebivalcev ter njihovega zdravja, zmanjšanja vrednosti premoženja, posledično zmanjšanja šolskih in ostalih kapacitet, ki so zdaj namenjene otrokom (ali pa tudi zaprtja- kdo pa bo hotel otroke voziti v takšno okolje?), so t.i. koristi za družbo po našem mnenju MINIMALNE. BŠP ponuja nove poslovne prostore, ki jih je, praznih, tudi nikoli vseljenih, v Ljubljani na voljo v kvadratnih kilometrih. Ponuja trgovske površine, ki jih imamo v Sloveniji že zdaj največ na prebivalca in ob katerih že obstoječi trgovci težko preživijo. Ponuja nove gostinske lokale, ki v bližino šol ne sodijo. Ogromen, nedokončan štadion v LJ že imamo, prav tako tudi dolgove v zvezi z njim ter skoraj vedno prazne kapacitete. Še Stožiškega stadiona ne moremo zapolniti, kako bomo zapolnili dodatnega novega?  Predimenzionirano tlačenje motociklističnih vsebin, konjeniških tekmovanj, strelišča, kartinga ipd. (vse to je v raznih medijskih objavah obljubljal investitor) res ne sodi v stanovanjsko naselje skoraj v centru mesta.

Stanovalci nikoli nismo nasprotovali in še vedno ne nasprotujemo obnovi Plečnikovega stadiona. Vendar pa v skladu z osnovnimi civilizacijskimi normami in pravno državo zahtevamo, da se prenova izvede v skladu z zakoni, tako da bo Plečnikova dediščina ohranjena, prav tako pa bo ohranjeno tudi naše zdravje in zdravo bivalno okolje. 

Pet največjih zmot o projektu:

1. zmota: BŠP pomeni prenovo Plečnikovega stadiona. To ne drži, saj gre v primeru BŠP za kompletno prezidavo obstoječega stadiona, ki od Plečnikove arhitekturne in duhovne dediščine ohrani le nekaj delov. BŠP na majhni površini, praktično sredi naselja, predvideva gradnjo megalomanskega projekta oz. širitev po površini ter navzgor in navzdol: 77 m visoko stolpnico, 3 dodatne poslovne vile na zelenici, katere lastništvo še ni določeno,  gradnjo 5 nadstropij globoko v zemljo. Prav tako projekt postaja vse prej kot stadion: tam pa naj bi bili nakupovalni prostori, motociklistični dogodki, konjske dirke, v celotnem kompleksu naj bi bila postavljena bolnišnica, hotel, številni gostinski lokali itd. Ne le da BŠP ne pomeni prenove Plečnika, po našem mnenju BŠP pomeni dokončen konec in destrukcijo Plečnikovega spomenika, uničenje zaščitene soseske in sociološko ter arhitekturno degradacijo celotnega območja.

2. zmota: Brez BŠP bi Plečnikov stadion propadel.  Ne drži. Stadion je bil do leta 2007, dokler ga v roke ni dobil BŠP, v povsem delujočem stanju. Na njem so do aprila potekali lokalni in državni športni dogodki, prebivalci so ga uporabljali za svojo rekreacijo, številni šolarji za ure telesne vzgoje. Morda so bili nekateri deli (garderobe) res dotrajani, vendar pa je Plečnikova dediščina bila ohranjena. V takšnem stanju bi lahko z minimalnim vložkom funkcioniral še leta. Stanje, v katerem je zdaj stadion, je po našem mnenju povzročil in pospešil izključno investitor s svojimi posegi. V začetku leta 2008 je investitor v stadion prihrumel z gradbenimi stroji, uničil drenažni sistem, izrul reflektorje, odtrgal sedeže itd. Ti ukrepi pospešujejo propadanje stadiona. Kot lastnik kulturno zgodovinskega spomenika bi investitor moral stadion  vzdrževati, kar po našem mnenju počne res pomanjkljivo.

3. zmota: Državne ustanove z zavlačevanjem izdaje različnih dovoljenj neutemeljeno nagajajo investitorju. Resnica je pri tem primeru prav nasprotna, npr. ARSO je v postopku izdaje Okoljevarstvenega soglasja na več ravneh izrazito favoriziral interese investitorja na škodo varovanja okolja. Dokazov o tem je v gradivu za pridobivanje okoljevarstvenega soglasja ogromno, naj navedem le 1 primer: ARSO se do navedb stranskih udeležencev sploh ni opredeljeval, temveč je kot svoje (neodvisne) ugotovitve dobesedno povzemal navedbe investitorja. O zaščiti interesov investitorja je natančno pisala tudi sama direktorica Urada za varstvo okolja in narave, mag. Inga Turk v odgovoru stranskim udeležencem, v katerem je navedla, da manjkajoči podzakonski akti ne morejo biti v škodo nosilcem nameravanih posegov. Varovanja javnega interesa in interesa prebivalcev, ki je njena naloga, v odgovoru ne omenja.  Dolgotrajen postopek pridobivanja soglasja torej nikakor ni bil posledica nagajanja ARSA, ampak je bil posledica zelo pomanjkljive vloge, katere del je tudi presoja vplivov na okolje, ter okoljsko neustreznega projekta.

4. zmota: Gradnja celotnega kompleksa je edina možna rešitev za Plečnikov stadion in zato  nujen pogoj za njegovo obnovo in vzdrževanje.  Zakaj bi bila prenova in vzdrževanje stadiona odvisna zgolj od prezidave zaščitenega spomenika in umestitve okoljsko spornega projekta v naselje. Investitor bi lahko hotel, stolpnico, poslovne stavbe ipd. zgradil kjer koli drugje, kjer prostor to omogoča v skladu z okoljsko zakonodajo. Plečnikov stadion pa bi samo obnovil in ga ohranil v prvotni obliki. V Ljubljani je ogromno nedokončanih gradbenih jam, obstajajo degradirana območja opustelih tovarn ipd., kjer bi investitor z manj škode za okolje in zdravje lahko uresničeval svoje investicijske projekte. Če je potreben še en stadion, je zanj  gotovo bolj primeren prostor na obrobju mesta. O alternativnih možnostih nikoli ni bilo nobene besede. Za restavracijo Plečnikove dediščine bi se gotovo našla kakšna finančna možnost s pomočjo evropskih sredstev. Po našem vedenju te možnosti niso bile preverjene. Nikakor ne najdemo nobenega razumnega razloga, zakaj je v imenu zaščite Plečnika, tega treba prezidati in zazidati.  Zakaj je potrebno posegati prav v zaščiteno vplivno območje kulturnega spomenika državnega pomena tik ob spomeniku ter v zelene površine, ki jih v mestu ni nikoli dovolj?

5. zmota: Investitor bo z lastnimi sredstvi financiral prenovo Plečnikovega stadiona. Po javno dostopnih podatkih investitor celotne investicije ne more financirati z lastnimi sredstvi. Kje bo investitor v današnjih časih dobil 200 milijonov za investicijo?  Nedopustno je, da se tudi ta projekt začne z nejasno finančno sliko. Primer Stožic jasno kaže, kako se končajo projekti, pri katerih financiranje ni jasno dorečeno. Kaj če investitorju (kot se običajno dogaja) med izvajanjem del zmanjka denarja? Kaj če bo izvedel samo prvi del, do konca uničil Plečnikovo dediščino, naredil veliko gradbeno luknjo, poškodoval naše stavbe, potem pa bo ne bo več denarja, njegovo podjetje pa bo propadlo? To ne bi bil prvi tak primer. Ali res potrebujemo še enega in ali ni že dovolj milijard, ki jih moramo davkoplačevalci plačevati zaradi malomarnosti, nepremišljenosti in nemorale? Iz medijev dobro poznamo kar nekaj podobnih primerov v Sloveniji. Kdo bo potem prevzel nase materialno odgovornost za nastalo škodo prebivalcem, okolju in kulturni dediščini? 

 
Takole je to, solatarji gor ali dol. Seveda bi si želeli, da bi se javnost prebudila in bi nas vse več verjelo takole jasno zapisanim argumentom. A žal premnogi še vedno raje verjamejo leporečnežem, ki jih preiskujejo in sumijo vseh možnih nečednosti. In poslovnežem sumljivega slovesa.
Share/Bookmark
Objavljeno v Aktualno, Fond, Slovenija, miks | 16 komentarjev »

Shodila je pravna država

Objavil blitz dne 9.10.2012

Pred desetimi dnevi so slovenski organi pregona izvedli doslej verjetno najodmevnejšo kriminalistično akcijo, povezano s sicer z nečednostmi ne prav neomadeževano politično sceno. Hišne preiskave pri županu prestolnice, njegovih družinskih članih in poslovnih partnerjih so odmevale tudi v tujini. Razumljivo, glede na to, da gre za vodjo največje opozicijske stranke, maziljenca botrov iz ozadja ter nesojenega premierja. Predvsem pa je akciji veliko težo dalo dejstvo, da sum temelji na kopici dokumentov in da v preiskavi sodelujejo praktično vsi organi, da gre torej za sum težkih kriminalnih dejanj, ki segajo na prav vsa področja.

Beri naprej …

Share/Bookmark
Objavljeno v Aktualno, Slovenija | 5 komentarjev »

Ljubi svojega bližnjega

Objavil blitz dne 28.09.2012

Ko je pred časom dr. France Bučar, predsednik prvega demokratično izvoljenega parlamenta po padcu nekdanjega režima, v nekem intervjuju dejal, da ga stanje duha v Sloveniji spominja na tisto v letih pred in ob izbruhu druge svetovne vojne, se je mnogim zdelo, da pretirava. Danes, le nekaj mesecev kasneje, je vse več znakov, da je imel starosta naše demokracije prav.

Beri naprej …

Share/Bookmark
Objavljeno v Aktualno, Slovenija | 1 komentar »

Nesrečni obrok

Objavil blitz dne 11.09.2012

Pred nekaj tedni je bil v Čilu sprejet zakon, s katerim so oblasti verigam s hitro prehrano prepovedale prodajo obrokov, pri katerih otrok poleg hrane dobi tudi igračko. Najbolj znan med tovrstnimi obroki je McDonaldsov Happy Meal. Vzrok za tak korak je zdravstvene narave, gre za enega izmed ukrepov v boju proti prekomerni teži pri otrocih, saj naj bi bila v Čilu predebela kar četrtina šestletnikov.

Beri naprej …

Share/Bookmark
Objavljeno v Aktualno, Slovenija | 1 komentar »

Požar v medijih

Objavil blitz dne 4.09.2012

Da kakovost slovenske medijske scene ni ravno zavidanja vredna, že dolgo ni nobena skrivnost. Ne le, da ne premore niti enega novinarja, ki bi ga lahko poimenovali raziskovalni, temveč ima človek, ne glede na to, kateri časopis vzame v roke oziroma katero oddajo si ogleda, občutek, da gre za rumen medij.

Ob bolj ali manj stalni povprečni ali podpovprečni ponudbi pa pridejo dnevi, ko vsa žalost slovenskih medijev vstopi skozi glavna vrata in nimamo kam pobegniti pred njo. Tako je bilo tudi v letošnjih poletnih mesecih.

Beri naprej …

Share/Bookmark
Objavljeno v Aktualno, Slovenija | 1 komentar »

Prijatelja prepoznaš v stiski

Objavil blitz dne 31.08.2012

Beseda prijatelj nam gre mnogokrat precej hitro z jezika. S prijatelji sem bil tam, obiskal me je prijatelj, s prijateljem sem šel na pir … Včasih se ujamem pri mislih o tem, kdo je zares prijatelj, kdo pa je znanec. Takrat človek ugotovi, da je prvih le malo, večina sodi v slednjo kategorijo. No, nekateri so pa nekje vmes in ne znamo oceniti, kaj so nam pravzaprav.

Čeprav sem od nekdaj veliko med ljudmi, sem vedno le peščico imel za prijatelje. Če bi upošteval tiste najstrožje kriterije, bi jih bilo še manj. Saj veste, prijatelj je nekdo, ki mu vse zaupaš. Po takem kriteriju jih imam res manj kot peščico. Če sploh. Hči itak pravi, da sem asocialen. :lol:

No, in če imamo težave z ugotavljanjem, kdo nam je prijatelj, pride prav kakšna stiska. Bog ne daj, da bi si jo želel, ampak dejstvo je, da se takrat v resnici pokaže, koga zares skrbi zate, predvsem pa, kdo ti je pripravljen ponuditi pomoč.

Tovrstna božja milost, stiska namreč, se nama je s Frau ponudila v teh dneh. Manjša nesreča, z nekaj ne zgolj lahkimi posledicami. Nekaj prijateljev in sorodnikov naju je poklicalo in nama takoj ponudilo pomoč. Na srečo dovolj, celo več, kot sva je potrebovala. Nekateri so naju poklicali toliko, da so vprašali, kako sva. Nekatere med njimi sva imela le za znance.

No, nekateri prijatelji se niso niti oglasili. Pravzaprav znanci.

Vir fotografije: harpyness.com

Ljubite svoje sovražnike

Objavil blitz dne 18.08.2012

Sovražni govor in grožnje so te dni dobili nesluten pospešek. Že dlje časa sicer dobivajo grožnje s smrtjo najvidnejši politiki, tokrat pa se je usulo. Najprej po predsedniku vlade in njegovi družini, kasneje pa še po tistih, ki omenjene grožnje so ali pa niso dovolj jasno obsodili.

Lahko si o nekom mislimo, kar hočemo, a nekje se vse neha. Pri grožnjah bi morali vsi jasno in glasno zgolj obsoditi jih, brez dodatnega pametovanja. Tako je bilo včerajšnje česnanje Darka Štrajna povsem mimo. Če bi nekdo ubil slovenskega premierja ali ljubljanskega župana, pač to nikogar normalnega ne bi smelo razveseliti ali se mu zdeti upravičeno. S poudarkom na “normalnega”.

Žal pa je duh že davno tega ušel iz steklenice in se naselil med običajnimi smrtniki. Če bi danes nekdo ubil premierja, sem prepričan, da bi se vsaj tretjina državljanov tega na skrivaj razveselila, vsaj petina pa niti ne tako na skrivaj. Podoben rezultat bi verjetno dosegel tudi uboj ljubljanskega župana ali pa predsednika države. To seveda pomeni, da nas večina državljanov ni več normalnih. A tako je, samo poglejte si forume. Kaj forume, Facebook, kjer nas večina sodeluje s pravim imenom.

Tako sem že pred časom naletel na neko “levo” sovražno debato in se oglasil. Itak, da sem potegnil takratko. Danes pa se mi je nekaj podobnega zgodilo na desni. Ob povezavi na siolovo novico o zdravstvenem stanju nekdanjega ministra za šolstvo se je razvila pritlehna, kao duhovita debata. Komentatorji so kar tekmovali v nesramnosti. Ko sem se oglasil in jih okrcal, so, zanimivo, komentarji najprimitivnejšega med njimi bili takoj izbrisani, nekateri ostali pa si niso mogli kaj, da me ne bi okrcali in še nekoliko poduhovičili. Še huje je, da imajo nekateri med njimi na FB zapisano, da so kristjani. A so, kot kaže, preslišali tisto o ljubezni do svojih sovražnikov.

Vsekakor pa jasen znak, da smo že tam, smo že preko meje. Pandorina skrinjica je odprta in ko se bo nekomu nekaj zgodilo, bodo mnogi imeli to za povsem logično in skorajda upravičeno. Da je itak sam prosil za to.

Kako bi tudi lahko bilo drugače v deželi Čebaškov, Štrajnov in drugorazrednih tem?



Share/Bookmark
Objavljeno v Aktualno, Slovenija | 12 komentarjev »

Rock of Ages četrtič

Objavil blitz dne 15.08.2012

No, pa smo ga dočakali in preživeli. Rock of ages 2012. Seveda ne tiste hollywoodske žajfnce, ampak festival na švabskem, edini festival, na katerega se mi še ljubi iti. Čeprav me vse bolj baše, po eni strani to, da ni počitka, saj me bolj ali manj vsi bandi zanimajo, pa to, da je vsako leto spremljevalec nestalno vreme. Ampak drugače pa carsko, itak.

S stabilnim vremenom tudi tokrat ni bilo preveč za računati. Za prvi dan je bila napovedana pasja vročina, za drugi dan pa vročina z nevihtami. Živi bili, pa videli. Čeprav se festival začne šele v petek ob 17.uri, sva kot ponavadi na pot odrinila že v četrtek, da prispeva kot gospoda. za razliko od prejšnjih let, ko sva prvi daljši postanek imela v Münchnu in meni ljubih restavracijah v Ottobrunnu, sva tokrat potegnila kar na švabsko. Premor za kosilo sva si vzela v mestecu Zusmarshausen zahodno od Augsburga, potem pa sva pičila do prenočišča – tokrat sva se premaknila še nekaj kilometrov zahodneje, kot prejšnja leta in prenočila kar v samem Stuttgartu. Neštetokrat sem se že peljal mimo, a sem ga tokrat prvič tudi res obiskal. Namestila sva se v hotelčku nedaleč od središča mesta, zdi se mi, da je bila višinska razlika do središča večja od horizontalne oddaljenosti, a tak Stuttgart pač je. Zvečer sva se tako napotila na kebab v središče. Za razliko od Ljubljane je javni prevoz urejen tudi popotnikom prijazno. To pomeni, da lahko tudi zvečer pridete v mesto in to kjerkoli in se lahko peljete z avtobusom. Vozovnice lahko kupite na vsaki postaji in ni vam potrebno posebej plačati kartice. A ker mi je ob mraku zmanjkovalo svetlobe in ker je avtobus hitro prišel, sva izbrala najenostavnejšo varianto in vozovnico kupila kar pri vozniku avtobusa. Ja, tudi to je mogoče, če želiš biti uporabniku prijazen. Po nekajminutni vožnja sva izstopila pred glavnim kolodvorom in se napotila skozi na prvi pogled samevajoče središče mesta. Ko pa sva prišla do Königsbau-a in Schlossplatza, pa naju je presenetila večtisočglava množica, večinoma mladih, ki so posedali po stopniščih in poležavali v parku. Hehe, najbrž ima to kaj opraviti s pregovorno švabsko skopostjo. Sicer pa je center Stuttgarta več kot očitno še vedno glavna nakupovalna meka, za razliko od Ljubljane, kjer smo trgovce pregnali v javna skladišča. Samo ugibam, ampak verjetno je ključen učinkovit javni prevoz. Zjutraj sva še zadnjič pozajtrkovala in se stuširala kot človeka in nato smer Seebronn.

Že ob prihodu v kamp je bilo videti, da je tokrat veliko več obiskovalcev, kot prejšnja leta. Očitno se je festival prijel, pa še dlje časa suho vreme je obetalo, da tokrat ne bo neprehodih močvirij. Najin Stammplatz pod gosto češnjo je bil žal že zavzet, zato sva se zadovoljila z redko jablano, ki žal ni prav učinkovito varovala niti pred pripeko, niti pred dežnimi kapljami.

Točno ob 17.uri so festival odprli domači južnjaški rockerji The Sailer Bros Band. Po bolj uveljavljenih bandih zadnji dve leti torej spet band, za katerega sem prvič slišal. A južnjaški rock je precej hvaležna glasba. Če le glasbeniki znajo igrati in bratje Sailer znajo. Tipičen nemški band – profesionalen, uigran in … predvidljiv. Itak, da so svoj set zaključili s Free Bird. In ja, všeč mi je njihov “deliverance” logo.

Sledili so Fisher Z, angleški veterani iz sedemdesetih. No, v resnici je veteran le frontman John Watts, ki se je obdal s kopico mladičev. Ribiči so svojo mešanico prog-art-punk rock’n'rolla odigrali nadvse živahno in pri hvaležni nemški publiki naleteli na topel odziv. Za moj okus pa nekoliko preveč slišen vpliv drugih glasbenikov. Malo Rolling Stonesov tukaj, malo Jethro Tull tam, pa ščepec Clashev …

Po kratkem “umbau” premoru je oder zavzel Fish, njega dni frontman škotskih legend progresivnega rocka Marillion, od konca osemdesetih pa na samostojni poti. Dober občutek sem imel že, ko so na oder prikorakali člani banda, brez frocev, vsi 50+ in noben ni deloval kot rock star. Ko se jim je po krajšem instrumentalnem uvodu pridružil še sam Fish, je v medtem že večtisočglavi publiki završalo. Možakar je s svojo dvometersko pojavo in znamenitim pogledom nemudoma poskrbel, da se oder prvič tisti dan sploh več ni zdel prevelik. V naslednji uri in četrt se je sprehodil tako skozi Marillion kot Fish klasike, vmes pa kar precej filozofiral, ampak kdove zakaj, morda zaradi carskega glasu ali zaradi škotskega naglasa, ga je bilo užitek poslušat. Vrhunec je nastop dosegel v hladnovojni Marillion klasiki Fugazi, ki jo je band napisal v začetku osemdesetih, “and in thirty years we haven’t learnt anything”. Odličen nastop odličnega banda z izjemnim frontmanom, kakršnega tudi na tovrstnih festivalih nimaš priložnosti videti vsako leto.

Predzadnji nastop prvega dne je pripadel legendi, največji od vseh nastopajočih. A ne toliko legendi kot glasbeniku, temveč legendi kot ideologu in vodji Live Aid-a, enega najznamenitejših glasbenih dogodkov vseh časov, ki je uspel pod eno streho zbrati skoraj vse, kar je sredi osemdesetih kaj štelo na mainstream pop/rock sceni – siru Bobu Geldofu. Sir Bob je pred tedni dvignil nekaj prahu, ko je v intervjuju potarnal, da ga je boj proti revščini in lakoti v tretjem svetu stal večje glasbene slave in da bi, če bi se bolj posvetil glasbi, dosegel slavo, primerljivo s Stingom. Priznam, da sem bil malo razočaran, ampak težko razumem, da nekoga, ki je v življenju dosegel to, kar je dosegel sir Bob, žuli to, da ni bil uspešnejši na glasbenem področju. Razen tega se v osnovi ne strinjam z Geldofovo logiko. Boomtown Rats pač niso bili uspešni kot The Police in dvomim, da je ukvarjanje z Live Aidom negativno vplivalo na uspešnost Boba Geldofa. Kvečjemu obratno. Pod seebronskim odrom se je ob sir Bobovim naslovom zbrala že več kot 5000-glava množica. Sir Bob je začel nastop bolj folk obarvano in razen najzagretejših med prvimi komadi precej ohladil sicer nezahtevno in vsakomur naklonjeno množico. Med komadi se je občinstvo seveda še vedno odzivalo s glasnim aplavzom, “not padli” pa so le redki. Močnejši odziv je sledil šele ob koncu nastopa ob Boomtown Rats megahitu I Don’t Like Mondays.

Headlinerji prvega dne so bili švedski hard rockerji Europe, po Abbi najuspešnejši švedski glasbeni izvozni artikel. Europe so v začetku osemdesetih izdali dva solidna hard rock albuma, potem pa jim s tretjim albumom The Final Countdown uspel veliki met. Album je bil precej mehkejši in hitovsko orientiran, in z njim so Europe zagospodarili na svetovni pop sceni. Vse odtlej se je band začel boriti sam s sabo – sledila je kopica albumov, na katerih je bilo očitno, da Europe obupano iščejo ravnotežje med komercialnim uspehom in svojimi hard rock koreninami. Ob takšni zgodbi je bilo logično, da pozimi, ko je bilo objavljeno ime headlinerja, nisem bil ravno navdušen nad izbiro. Potem pa so Europe letos spomladi izdali Bag Of Bones, sijajen blues rock album, s katerim so se vrnili k vršičkom svojih korenin, k Thin Lizzy, Bad Company in Led Zeppelinom, in moje razočaranje je hitro začelo kopneti. Odlično razpoložena peterica je nastop začela nadvse žestoko, s tremi komadi z aktualnega albuma. Očitno je bilo, da je več kot desetglava množica bila orientirana na bolj melodična leta, saj nas je skakala le peščica. Potem so se vrnili v osemdeseta in publika je ponorela.  Europe so skozi nastop skakali sem in tja od bolj komercialnih do rockerskih komadov in na trenutke se je zdelo, kot bi se na sceni izmenjevala dva banda. Joey Tempest je bil odlično razpoložen in ja, no, pridno imitiral Davida Coverdala. Med igranjem dodatka se je light show okrepil s pomočjo narave, bliskanje z vseh strani je najavilo skorajšnjo nevihto in prav ob zadnjih taktih The Final Countdown se je ulilo kot iz škafa. Odličen nastop nadvse razpoloženega banda.

Po vlažni noči smo se zbudili v temno sivo jutro. A hitro potujoče oblake je kmalu spet zamenjalo sonce. S časom se je ozračje prijetno ogrelo in kar prehitro je prišla pol dvanajsta. Zato sva se odločila izpustiti prva banda drugega dne – domače upe Rebellious Spirit in švicarske zafrkante Maxxwell. Na prizorišče sva tako prišla ob začetku nastopa nemškega Police cover banda Reggatta De Blanc. To je bilo prvič, da sem na tem festivalu videl nastopati cover band in mi tudi ni jasno, odkod prirediteljem takšna ideja. Še zlasti, ker glasba The Police in rock res nimata dosti skupnega (pa za to ugotovitev niti ni treba uporabiti Simoninih strogih kriterijev). Je pa res, da je band odličen in zveni kot original. Ključ je seveda v odlično snetem Stingovem vokalu, vse drugo pa je rutina – Police glasba tehnično pač ni neka visoka znanost. In na koncu koncev – čisto luštno se je bilo zlekniti v travo in ob prijetnem soft popu užiti nekaj sončnih žarkov. “Roxanne” ali “Every breath you take” sta čisto prijetni popevčici, ki jih tudi povprečno rockersko uho prenese. Le “De Do Do Do De Da Da Da” bi nam lahko prihranili, vendarle je to rock festival.

Prišel je čas za pomik proti odru. Britanci Praying Mantis so prava poslastica za vse ljubitelje melodičnega hard rocka. Začetki banda segajo v začetek osemdesetih, v čas NWOBHM. Čeprav gre za kitaski melodični hard rock, so Bogomljke nekako stlačili v isti koš s Saxon, Def Leppard ali Iron Maiden. Ali jim je to koristilo ali škodilo, je težko reči, dejstvo je, da bandu nikoli ni uspel komercialni preboj, seriji izvrstnih albumov navkljub. Nastop so začeli zelo poletno in pod odrom se je zbrala lepa gručica obiskovalcev. Sredi nastopa pa je tempo nekoliko padel – tipičen manko bandov s pomanjkanjem nastopov. Priznati moram, da mi tudi njihov pevec ne ustreza najbolj – premore sicer zavidljiv razpon glasu, a za moj okus nekoliko “pretenek” vokal. Proti koncu je band uspel raven energije spet nekoliko dvigniti, tako, da so obiskovalci ob tej zgodnji popoldanski uri vendarle prišli na svoje. Soliden nastop dobro razpoloženega banda, ki pa v živo ne ponudi tistega, kar obetajo albumi. Je pa res, da so bila pričakovanja visoka.

Jeff Scott Soto (ex-Yngwie Malmsteen, Talisman, Journey, Soul Sirkus, etc) je zame eden najboljših hard rock vokalov sploh in pričakovanja so bila seveda temu primerno visoka. Takoj ob prihodu na sceno me je zbodlo, da si je na lead kitari umislil froca, komaj kakih dvajset pomladi je štel. In še po videzu bolj dajal vtis kakšnega orto metalca kot pa klasičnega rockerja. He, Jeff je pravi kameleon, vsakič drugačen. Tokrat se je pojavil v gangsta looku. Začel je s komadi z novega albuma, ki jih seveda nihče ni poznal. Dodatno je na ne najboljši vtis vplival tudi preveč moderen, nizko uglašen zvok. A s komadom ali dvema se je zvok popravil, pa tudi band se je lotil starejših komadov, začinjenih z venčkom Talisman klasik, ki jih je nemško občinstvo seveda navdušeno pozdravilo. Vzdušje se je zelo popravilo, pokvariti ga ni mogel niti kratkotrajen naliv, ki se je vsul sredi nastopa. Pri tem si posebno pohvalo zasluži JSS, ki je ves čas naliva prebil na cat-walku in tako na dežju izkazal spoštovanje občinstvu. Odličen nastop, žal pa se tokrat JSS ni odločil za venček popevk in disco glasbe, ki sem ga imel priložnost doživeti ob nekem drugem nastopu.

Na vrsti so bili spet zafrkanti. The Tubes so rock legende, ki se ne pustijo predalčkati. Niso niti glam niti punk band, še manj pa karkoli drugega. Predvsem so živ band, njihovi kameleonski nastopi pa me še najbolj spominjajo na mešanico mladega Eltona Johna, Alice Cooperja in Monty Python. Osnovno vodila njihovih nastopov je satira, tarči pa sta klasični: politika in potrošništvo, pri čemer njihovi liki nemalokrat spominjajo na to ali ono rock zvezdo. Najbolj zanimivo pri tem je, da so ti liki največkrat starejšega izvora od zvezdnikov, na katere nas spominjajo, kar daje vedeti, da image pogosto ni nekaj, kar zvezdniki čutijo, ampak skrbno domišljen marketinški izdelek. Sam nastop je pokazal, da gre za izkušene stare mačke, saj je energija po začetnem “tipanju” postopoma naraščala in ob koncu nastopa je dodobra zagreto občinstvo sledilo vsaki potezi banda in mu dobesedno jedlo iz roke. Odlično.

Prišel je spet čas za otrditev. Ameriški hard rockerji Y&T so na sceni že okrogla štiri desetletja. Band sicer dobro poznam iz časov svoje mladosti, saj je bilo nekaj njihovih albumov po čudežu izdanih tudi v pokojni Jugi. Praviloma so namreč takrat pri nas izhajali le albumi najbolj znanih izvajalcev, pa še to ne vedno. Y&T so usekali na polno, kljub 60+ so polni energije, ki so jo več kot očitno prenesli tudi na občinstvo, ki je prav med njihovim nastopom najbolj ponorelo. Hitom iz sedemdesetih in osemdesetih so dodali še nekaj komadov z zadnjega albuma iz leta 2010. Za razliko od večine “starcev”, ki dandanes izžarevajo neko novo, zrelejšo, a manj kreativno energijo, delujejo Y&T še vedno lačni nastopa in polni energije, kot bi jih še vedno imeli trideset. Izjemen nastop, če je Fish dan poprej kraljeval s karizmo izjemnega frontmana, so Y&T zmagovalci iskrenosti in energičnosti.

Večurno stanje pod odrom je terjalo svoj davek in krvavo sva potrebovala počitek. Ravno prav, obetal se je najdologčasnejši nastop festivala. Večkrat sem že potarnal nad favoriziranjem domačih bandov in spet je predzadnji nastop večera (nezasluženo) pripadel lokalnemu matadorju Axel Rudi Pellu. Saj nič ne rečem, možakar je izdal že kopico dobrih albumov, a kaj, ko v živo vedno na smrt zateži s svojim kitarskim egom. Da ne govorim o tem, da vsakič znova zatežijo z bobnarskim solo Mika Terrane, ki ga kujejo v zvezde, meni pa se ne zdi nič posebnega, razen po videzu. Z mineralno vodo v roki sva se usedla k bierbank med ostale upokojence in od daleč spremljala že videni dolgčas, ter zbirala energijo za headlinerja.

Po predolgem premoru, kakršni na nemških festivalih niso običajni, se je dvignila zavesa in na odru se je ob taktih Black Widow pojavil gospodar šok roka Alice Cooper.  Za odtenek preglasen, s kar tremi kitaristi, ki so skupaj z basistom delovali kot pobesneli psi čuvaji, je pognal svoj freak show. Hja, marsikaj me je motilo, za začetek mulci za instrumenti. Gospod Furnier, med drugim baptistični pridigar, ima pač častitljivih 64 na grbi in veliko bolj bi mi ugajalo, če bi okoli sebe zbral vrstnike. Tudi nekoliko bolj old-school zvok bi se prilegel, Alice Cooper je vendarle v osnovi stara šola easy hard rocka in ne metal. Če je človek malo manj gledal mulce na sceni in sledil Cooperjevemu klasičnemu horror showu, je bilo kar v redu. No, za razliko od prvega dne, ko se je ob koncu nastopa Europe ulilo, se je tokrat ulilo ob uvodnih taktih in nas namakalo ves čas nastopa. Vsekakor pa je tudi to lažje prenesti, če je človek pripravljen. Denimo z dežnim plaščem za enkratno uporabo za 50 centov iz Müllerja. Po skoraj dveurnem nastopu je zazvonil šolski zvonec in gospodar Alice je oznanil počitnice. For summer. Forever. V celoti gledano vseeno dober, energičen nastop in primeren zaključek festivala.

Primerjati vsakoletni festival je nehvaležno. Ne morem reči, da bi bil kakšno leto boljši od prejšnjega. Je pa napredek v tem, da je med glavnimi nastopajočimi manj nemških bandov. Nastopi solidni. še najslabše se je odrezal sir Bob, zmagovalci festivala pa so nedvomno Europe, Fish in Y&T. Aja, festival smo ljudje, mar ne? Ena od značilnosti ROA je, da prihajamo vsako leto isti. Zato se vsako leto dvigne povprečna starost obiskovalcev za eno leto. In tako sem vsako leto med mlajšimi, če seveda odštejem otroke in vnuke, ki jih mnogi pripeljejo s sabo. In ja, med kopic običajnih ljudi se vedno najde kar nekaj originalov. Letošnji zmagovalec je nedvomno Caveman.



Share/Bookmark
Objavljeno v Aktualno, Glasba, Zabava | 4 komentarjev »

Naš človek

Objavil blitz dne 14.08.2012

Že leta smo po vsakokratni spremembi oblasti vajeni množičnih zamenjav ne le na najpomembnejših položajih na ministrstvih, temveč tudi na vodilnih mestih v podjetjih v večinski državni lasti. Proces je vsakič enak. Stranke na oblasti razrešujejo in imenujejo, novopečena opozicija pa jih obtožuje kadrovskega cunamija. Nesramežljivo, kot da štiri leta poprej sama ni ravnalo popolnoma enako.

Beri naprej …

Share/Bookmark
Objavljeno v Aktualno, Slovenija, Vlada | 1 komentar »

Zaustaviti tajnicarje

Objavil blitz dne 3.08.2012

Oni dan se je država, večinski lastnik našega letalskega prevoznika Adria Airways, odločila poskusiti družbo prodati. Poiskati morebitnega investitorja, ki bi iz nikoli od državnih jasli osamosvojenega deteta, naredil podjetje, kot se zagre. Menda bi se radi rešili zoprnega paglavca, iz katerega ne bo nikoli nič in bo samo še naprej fehtal mamo državo za cvenk.

Seveda je bila to glavna tema v Odmevih. Ampak, ej, poglejte ga gosta. Večni Maks Tajnikar, profesor na EPF in nekdanji minister, ki je kot predsednik nadzornega sveta in nato upravnega odbora Adrie na prvi pogled še kako kompetenten sogovornik. Saj vendar ve vse o Adrii, ve vse o njeni preteklosti in sedanjosti, ve, kaj je bilo narobe. Skratka, žebljica na glavico. Z eno napako – Tajnikar ve skoraj vse, razen najpomembnejšega – kako narediti Adrio uspešno. Kakšen smisel ima za mnenje spraševati nekoga, ki je imel leta v rokah škarje in platno, pa ni uspel narediti tistega, kar bi bilo potrebno? Kot bi neuspešnega trenerja spraševali, kako naj njegov naslednik vodi ekipo.

Najbolj neverjetno pa je, da kljub debaklu, do katerega nas je pripeljal dolgoleten domačijski sistem upravljanja gospodarstva, njegovi najvidnejši protagonisti in ideologi še naprej brezsramno govoričijo o silnih koristih, ki jih prinaša slovenski družbi. Tudi Tajnikar pri tem ne more iz svoje kože, ko začne pametovati o tem, kako koristen da je nacionalni prevoznik, ki sicer res nosi izgubo, ampak lahko potujemo v Sarajevo in Prištino, kamor sicer ne bomo mogli potovati, če bomo namesto nacionalnega prevoznika dobili komercialnega. Da ne govorimo o tem, da bi bila prodaja Adrie menda poslovna katastrofa za ljubljansko letališče.

Bulšit in še enkrat bulšit. Pač raje grem z avtom v Sarajevo, kot da vsako leto dajem svoj denar za sanacijo zgubarja. Treba bo enkrat reči, da je “dosta više toga”. Pa kaj nam ti ljudje hočejo spiti zadnjo kapljo krvi? Če je nacionalni prevoznik tako zelo pomemben za letališče, kako za vraga potem lahko uspevajo mnoga letališča v soseščini, denimo Celovec, Gradec ali Trst? Pri čemer severni sosedi že dolga leta nimajo nacionalnega prevoznika.

Še korak dlje z bedarijami je šel Tajnikar pri izgubarskih bolnišnicah. On bi v lastništvo bolnišnic dal kar farmacevtska podjetja in veletrgovce. Dolgove le-tem bi po njegovem kazalo spremeniti v lastniške deleže, pri čemer še doda, da niti ne bi imeli velikega deleža. Zadeva je seveda totalno sporna. Prvič zaradi konflikta interesov, saj bi kot lastnik farmacevtsko podjetje bilo v skušnjavi, da favorizira čim večjo porabo svojih zdravil. Če pa ne bi imeli velikega vpliva, kot nakazuje Tajnikar, pa seveda ne bi mogli vplivati na boljše poslovanje bolnišnice. Kar bi seveda pomenilo, da bi jih ob neplačanih zdravilih doletela še odgovornost lastnika za izgubo bolnišnice.

Včasih sem jezen sam nase, ker sem v preteklem desetletju+ tudi sam vsaj deloma verjel v slovenski domačijski sistem gospodarjenja, zaradi katerega smo danes, kjer smo. Domačijci pa še kar meljejo. Kako dolgo še?

Share/Bookmark
Objavljeno v Aktualno, Slovenija | 13 komentarjev »

Spreminjati zgodovino

Objavil blitz dne 31.07.2012

Pred dnevi sem na eni od hiš na Dunajski cesti v Ljubljani opazil spominsko obeležje v spomin na Danila Zelena, vojaškega vodjo organizacije TIGR, ki je padel v spopadu z italijanskim okupatorjem na Mali gori pri Ribnici in sicer 13.maja 1941. Torej dobra dva meseca pred dnem, ki smo ga njega dni praznovali kot dan vstaje slovenskega naroda.

Beri naprej …

Share/Bookmark
Objavljeno v Aktualno, Slovenija | Brez komentarjev »

Premalo Fincev pri nas

Objavil blitz dne 3.07.2012

V času priprave varčevalnih ukrepov v javnem sektorju je dnevnikova kolumnistka Ranka Ivelja objavila zanimiv prispevek na temo šolstva, seveda predvsem v luči napovedanih varčevalnih ukrepov. Za vzgled je vzela Finsko, ki je z rezultati izobraževanja že vrsto let v evropskem in svetovnem vrhu. Pri čemer je pravilno navedla dva ključna razloga za tak uspeh. Prvi je ta, da je poklic učitelja na Finskem visoko cenjen in dobro plačan, kar seveda pomeni, da se na fakultete, ki izobražujejo učitelje, vpisujejo najbolj perspektivni kadri, sprejet je le vsak deseti kandidat. Drugi razlog pa je javni šolski sistem, ki zagotavlja vsem otrokom enake pogoje šolanja, ne glede na to, od kod prihajajo. Seveda je Ivelja imela v ozadju ideološko agendo, zato se je v nadaljevanju članka povsem posvetila predvsem temu, kar bi naj vlada z varčevalnimi ukrepi uničila.

Beri naprej…

Share/Bookmark
Objavljeno v Aktualno, Slovenija, Šolstvo | 3 komentarjev »

Velemojstri skaza

Objavil blitz dne 1.07.2012

Dobro leto je že minilo od selitve v novi, prenovljeni dom. In tudi po vsem tem času sva nadvse zadovoljna z opravljenim delom. Z nekaterimi izvajalci sva zadovoljna, z drugimi zelo zadovoljna, z večino pa celo izjemno zadovoljna. Kar je veliko več od pričakovanega. Vsaj glede na pretekle izkušnje.

Živo se spominjam, kako sem zavistno gledal ravne stene, ostre robove in vse druge kvalitete gradnje naše hiše v Ottobrunnu in ničkolikokrat sem pomislil na to, da nas po vrnitvi čaka obnova ter kar trpel, ko sem razmišljal o ponovnem soočenju s podalpskimi mojstri.

Izkušnje so bile namreč vse prej kot dobre, mnoge katastrofalne. Res pa je, da so z leti bile vse bojše. Ne vem, ali zato, ker so najhujši levatorji in lumpi propadli, ali pa zaradi najinih naraščajočih izkušenj z njimi. Začela sva v devetdesetih, ko sva kupila prvo stanovanje. Fondovsko, seveda. Nadvse lepo stanovanje, ki pa je seveda potrebovalo nekaj obrtniških posegov.

Začela sva, kot je to zelo pogosto, z beljenjem in barvanjem oken in vrat. Še pred vselitvijo. Začela sva tipično po domačijsko, tako, kot se to ne sme. Preko rodbine. Moja mama je namreč poznala pleskarja iz Maribora, ki je zelo ugoden, ki je belil tudi njej, ki je menda celo prebelil stopnišče v bloku, kjer živi (on, ne mama) in da je nasploh prijazen. In ker je v Mariboru itak vse ceneje, smo se kar zmenili. Možakar je bil nadvse fleksibilen, prišel je navsezgodaj, morala pa sva ga počakati na železniški postaji, ker ni imel avta. Ali bi moral tu zazvoniti že drugi alarm? Šli smo kupiti barve in hajd na delo. Kot se spodobi, sva ga založila s pijačo, s Stili, Radenskami, pa še dva pira sva mu privoščila. Več pa raje ne. Ogledali smo si stanovanje in potrdil je, da se bo dalo okna precej lepo porihtati, kljub malce razpadajočemu lesu na robovih. Konec prvega dne je bil rezultat kar obetaven, prva roka beleža je precej osvežila videz stanovanja. Ko se je lotil oken, pa stvari niso več bile videti tako pozitivno. Pričakovala sva namreč, da bo gnile dele lesa pošteno obnovil, on pa jih je le pošmirglal, nato pa plast za plastjo blajhal toliko časa, da bi bila barva videti gladka. Zelo hitro sva videla, da iz te muke ne bo kruha, okna so se kar lepila. Vse skupaj smo raje ustavili, še preden so prišla na vrsto vrata, z mojstrom pa sva sporazumno predčasno prekinila sodelovanje. Ko sva ga odložila na železniški postaji, sva šla nazaj v stanovanje. In na najino presenečenje za vrati našla kakih dvajset praznih pirovskih flaš in seveda bolj ali manj nedotaknjena Stil in Radensko.

Naslednji mojster pa je bil prvak med prvaki. Ugotovila sva namreč, da je glavni ventil za vodo nekoliko previsoko, na višini, kamor bodo prišle viseče omarice najine nove kuhinje. Razen tega je bil tako zdrsan, da se ga je s kleščami komaj še dalo obrniti. Skratka,potrebovala sva nov ventil, ki ga je bilo potrebno prestaviti 20cm nižje. Tokrat nisva potrebovala pomoči znancev ali sorodnikov, ker sva na oglasni deski v bloku našla vizitko mojstra vodovodarja. Možak ni prišel sam, ampak v družbi pomočnika, ki je bil videti za nobeno rabo, in pnevmatskega štemajzna, takega, kot ga imajo cestarji za razbijanje asfalta in betona. Nisem prepričan, da se jima je splačalo mrcino vleči v drugo nadstropje. Samo dotaknila sta se z njo stene in krhek fondovski omet se je kar vsul na tla, okoli cevi pa je zazijal konkreten jarek. Možakarja sta nekaj časa gruntala, nato pa suho obelodanila, da se ventila ne da prestaviti. Ko sem vprašal, če bosta vsaj jarek nazaj zazidala, sta dejala, da nista zidarja in sta odšla. Ventil nama je nekaj dni kasneje brez težav prestavil nek drug vodovodar.

Nekaj let kasneje sva se lotila prenove kopalnice. Tam je bilo že precej huje, v tak projekt pač človek vtakne veliko več denarja. In spet sva ponovila najosnovnejšo napako – majstra preko zvez. Ko se še konkretno skregat ne moreš. Rezultat so bile tako krivo položene ploščice, da gre človeku kar na jok. Sploh, če jih vidi še brez fug. Itak, da so bile kao krive stene. Star izgovor. Pa to še ni bilo vse – ob prvem tuširanju kar ni hotela priteči topla voda – seveda da ne, ko pa sta bili zamenjani cevi za toplo in hladno vodo – še dobro, da nismo kupili termostatske pipe. Da o malenkostih, kot je “španska stena za tuširanje”, ki ni tesnila in so bila tla vedno mokra, ne govorimo. In o ceveh za centralno napeljavo, ki so bile namesto zvarjene, skupaj privite z debelimi maticami, ker guess what, mojster ni imel varilnega aparata.

Še dve leti kasneje pa je sledila prenova celotnega stanovanja, razmišljala sva tudi o ponovni prenovi kopalnice, pa  bi to vendarle požrlo preveč dodatnega cvenka. No, prenovo stanovanja sva prepustila zelo solidnemu možakarju, gradbeniku, ki je zorganiziral še vse ostale obrtnike. Ni jim bil šef, ampak so delali v timu kot samostojni podjetniki, koordiniral pa je tisti, ki je pridobil posel. Kar je bil problem, ker niso bili vsi tako dobri in pošteni, kot on. Sam pa tudi ni imel dovolj avtoritete, da bi uštimal “bad applese”. V celoti je bila prenova solidno opravljena, seveda pa jo je krasilo nekaj cvetk, med katere sta sodila predvsem parketar in malar. Prvi je parket položil celo zelo lepo, zmotilo pa naju je, da so bile letvice prepogosto štukane. Prostori v Fondu so namreč veliki, stranice sob so dolge od 4 do 5 metrov, in čudno se nama je zdelo, zakaj so letvice na vsaki steni po dvakrat štukane. Šefetu ni bilo nič jasno in se je pozanimal. Razlog je bil, da je imel parketar katrco in je letvice nažagal na 2m kose, da jih je spravil v avto :sad: . Za tole smo dobili nekaj popusta, ampak kaj, ko to vse življenje gledaš. Še huje pa je bilo, da jih je štukal, kjer mu je naneslo in ne tako, da bi se kar najmanj videlo. Pri malarju pa najprej niti nisva videla, da je kaj narobe. Dokler nisva zmontirala stenskih nočnih lučk v spalnici, ki so svetlobo diskretno metale na steno – takrat so sence lepo pokazale, kako je mojster malar vse skupaj gladil.

Potem smo šli kmalu na Dunaj, kasneje v München in, ja, v obeh stanovanjih občudovali brezkompromisno natančno izdelavo. In ves čas vedeli, da nas veliki met, obnova našega novega ljubljanskega doma še čaka.

Ko smo se vrnili, smo hoteli nov dom na hitro zrihtati toliko, da se bo dalo vseliti, in poklicali smo starega znanca, da nam izpelje obnovo. A nekaj sva se v teh letih naučila in ko sva videla, da gre spet nekam po domačno, sva projekt ustavila in se ga lotila tako, kot je treba. S profesionalci, brez zvez. Ko je bil projekt končan, sva popis del ponudila v delo štirim inženiring podjetjem, torej na ključ, vendar pa le podjetjem z referencami in to od zanesljivih ljudi.

Zanimivo je bilo, da so bile ponudbe pri vseh štirih skoraj identične. A trije so le poslali ponudbo in čakali odziv, četrti pa nam je takoj povedal, da je ponudbo za gradbeni del naredil, ampak da je popis elektro in strojnih inštalacij zanič in razsipen in da bi on vse to lahko naredil dosti ceneje. No, tega sva takoj skenslala in izbrala drugega. Tukaj sva se držala še enega načela – ne jemlji obrtnika, ki kritizira delo drugih.

Izid je tak, da bi se obnove z veseljem lotil še enkrat. Tak, da sploh nisem verjel, da je to pri nas možno.

Share/Bookmark
Objavljeno v Aktualno, Slovenija | 3 komentarjev »

Delofehtarji

Objavil blitz dne 28.06.2012

Leta nazaj, pred odhodom v tujino, smo bili naročeni na Delo. Moj urnik, tako v službi kot doma, je takrat zgledal drugače. Iz službe sem običajno prišel med tretjo in četrto popoldne in imel več kot dovolj časa za vsakodnevni obred branja Dela. Pri mizi, ob kratkem prigrizku, sem razgrnil plahto in jo dodobra prebral, verjetno vsaj 40% vsebine. Mimogrede, od nekdaj sem imel rad veliki format in sem bil med verjetno redkimi, ki sem bil ob njegovem zmanjšanju nezadovoljen.

Potem smo šli in seveda naročnino odpovedali. Na tuji zemlji nismo naročili nobenega časopisa, smo pa pogosto dobivali v nabiralnik Süddeutsche Zeitung. Klaso od časopisa, moram reči, ne le zaradi vsebine, ampak ravni novinarstva, saj se članki berejo kot romani. Napisani v vrhunskem slogu. Ali z drugimi besedami – tako, kot pišejo njihovi novinarji, sam ne bi znal, česar za slovenske časopise nikakor ne  morem trditi. Že v tistem času mi je bilo jasno, da bomo po vrnitvi težko naročili kakšnega od naših časopisov.

Razen tega se je svet spremenil in novice izvem že tekom dneva z nekaj kliki na internet, prav tako oglase. Skratka, vse manj je bilo razlogov, da bi naročili kak dnevnik. Edini preostali razlog v današnjem multimedijskem svetu bi bila dodana vrednost v obliki kakšnega nadpovprečno zanimivega pisca, česar pa že dolgo ni več. Še tisti novinarji, ki imajo nekaj sloga in iskrivosti, kot denimo Boris Jež ali Peter Kolšek, v resnici že leta iz dneva v dan kopirajo sami sebe in ko je človek enkrat prebral tri ali štiri njihove kolumne, je prebral vse. Tistih najboljših, denimo Ervina H. Milharčiča ali Danila Slivnika pa že dolgo ni več na Delu, slednjega niti med nami.

Tako, da ob vrnitvi nisva naročila ničesar. Čez čas nama je vendarle začel manjkati časopisni papir med prsti in odločila sva se, da naročiva sobotno Delo. Ki ga, za razliko od nekoč, ko sem ga še v pižami šel iskat, da sem ga bral ob jutranji kavi, včasih vzamemo iz nabiralnika šele popoldan. Nekaj zaradi pomanjkanja časa, še bolj pa zaradi pomanjkanja interesa. Ko ga sredi dneva vzamem v roke, namreč moje branje zgleda takole. Najprej prelistam strani od prve do zadnje, pri čemer največkrat le preletim naslove. Izjemoma preberem kaj na prvi strani in še bolj izjemoma kakšen članek na avtomobilom namenjenih straneh. Celo športno stran večinoma le preletim.

Resneje se lotim priloge, kjer preberem vse naslove in večinoma Crnkovićevo kolumno, pa še te ne vedno. No, obvezno preberem morebiten prispevek Boštjana Videmška. Janeza Markeša preletim le počez in poskušam prešteti, kolikokrat se v članku pojavita SDS in Janez Janša, preberem pa tudi nekaj vrstic bodic Borisa Ježa, a se ne spomnim več, kdaj sem jih prebral do konca. Skratka, v povprečju traja moje branje sobotnega Dela kakšnih 15 minut. Seveda sva se že večkrat vprašala, ali ima sploh smisel, da ga imamo naročenega, a za zdaj se še nisva odločila za prekinitev.


Vir: razgledi.net
Glede na upadanje naklade slovenskih dnevnikov očitno še zdaleč nisem edini v dvomih, zanimivo pa je, da naklada daleč najhitreje pada prav Delu. Verjetno je res, da so svoje naredile politične igre, ki so se okoli Dela vedno najbolj lomile (levi-desni-tajkuni), pri drugih časopisih je namreč bilo vedno jasno, v kateri tabor spadajo in svojih gospodarjev nikoli niso menjavali.

Tisto, kar pa mi zadnje čase gre vse bolj na živce in zaradi česar pogosteje kot prej razmišljam, da bi še to sobotno Delo odpovedal, pa je njihov obupan in obupen pristop k poskusu zaustavljanja padanja naklade. Namesto, da bi razmislili o uredniški politiki, kakovosti novinarjev in predvsem o vlogi časnikov v multimedijskem svetu, so se lotili beračenja. Nikakor drugače se ne morem izraziti.

Vsaj enkrat na dva meseca zazvoni telefon in glas na drugi strani začne s floskulo ali dvema, krneki seveda, potem pa vpraša, če že poznamo njihovo akcijo, da bi nam en mesec časopis brezplačno dostavljali in nimamo nobenih obveznosti. Ko odgovorim, da ne hvala, ker da nimamo časa vsak dan brati časopisa, pa vedno začnejo fehtariti. Ali ne bi morda vikend trojčka, kamor sodijo petkovo in sobotno Delo ter Nedelo. Ko še enkrat jasno povem, da ne hvala, ker vem, kaj hočem in to tudi že imam naročeno, poskusijo še z Nedelom. Takrat se običajno že moram začeti zadrževati, da ne postanem osoren, ker pač gospa na drugi strani žice ni nič kriva, da ima takšno službo in šefe, kakršne pač ima. V glavi mi namreč začne vreti, saj ne razumem, zakaj mislijo, da bi nekoga, ki bere samo sobotno Delo, utegnil zanimati rumen cajtng, kakršen je Nedelo. Razen, da seveda tudi sobotno Delo že dolgo ni več bogve kaj, s prilogo vred.

In kot, da telefonsko fehtanje ni več dovolj, je v ponedeljek pozvonilo pri vratih. Na sam državni praznik. Pred vrati stoji možakar srednjih let, zunaj je čez 30 stopinj, on pa začne z istimi besedami, kot glasovi prek telefona. Ali smo zadnjič dobili petkov izvod, ki so nam ga brezplačno vrgli v nabiralnik. Kaj pa vem, ne spomnim se. Ali nas ne bi zanimal vikend paket? Ko sem povedal, da nikakor ne, je padla standardna ponudba za Nedelo. Itak, da ne. In potem je sledila še zadnja ponudba, najnikakršnejša do zdaj – nekakšna vikend ponudba sobotnega Dela, Nedela in Slovenskih novic. Seveda sem odklonil in dal vedeti, da ne bom naročil ničesar, pa četudi lahko dobim Maybacha za 690 EUR. Itak, da sem ostal prijazen, človek pač opravlja svoje delo. In to še pri +30 stopinjah. Na praznik.

Logiko sem seveda razumel. Bil je praznični dan, napovedane pa nevihte in nalivi. Itak, da so vsi doma in hajd, dajmo namesto po telefonu, nadlegovat v živo. Je težje reči “ne”. Morda so celo pridobili kakšnega upokojenega naročnika, težavne situacije, v kateri se je znašel naš nekoč največji in najvplivnejši dnevnik, pa seveda ne bodo rešili. Kot če bi šli s helebardami proti jedrski bombi. Očitno je, da je vodilnim v naši največji časopisni hiši že odzvonilo, zvoni jim le še v glavi. Sicer pa nič novega, to so vse politično mešetarirani kadri, ki jim je “out of the box thinking” bil izbit iz glave, še preden so jih imenovali, že takrat, ko so se namesto za svobodnega duha odločili za politično klečeplazenje. Kar itak velja za ogromno večino vodstvenih struktur v od države obvladovanih podjetjih. Ali ni nenavadno, da od vseh silnih vodilnih v Petrolu, Delu, Telekomu, Adrii, Aerodromu, Zavarovanici Triglav in podobnih podjetjih ni še nihče naredil omembe vredne kariere v kakšnem zasebnem podjetju?

Share/Bookmark
Objavljeno v Aktualno, Slovenija | 15 komentarjev »

Elastične vrednote

Objavil blitz dne 23.06.2012

Po nekoliko daljšem zatišju okoli dogajanja v zvezi s prenovo bežigrajskega stadiona sta v zadnjih tednih v javnosti precej močno odjeknili dve novici. Prva je ta, da je investitor, družba BŠP d.o.o. pod vodstvom igralniškega mogotca Joca Pečečnika, dobil težko pričakovano okoljevarstveno soglasje. Druga novica, ki je odjeknila še precej močneje, pa je prijava proti ljubljanskemu županu, ki so jo Protikorupcijski komisiji poslali prebivalci sosednjih Fondovih blokov, ki nasprotujejo pozidavi zelenice, ki je že vse od nastanka del naselja.

Beri naprej …

Share/Bookmark
Objavljeno v Aktualno, Fond, Slovenija | Brez komentarjev »

Bučar brez ogledala

Objavil blitz dne 19.06.2012

Dr. France Bučar si je s svojim delovanjem pred osamosvojitvijo, med njo in v prvih letih samostojne države pridobil ugled in status očeta demokracije, modrega moža, katerega besede so vedno imele težo in to celo na obeh straneh domače politične scene. Četudi je bil kritičen do obeh strani in družbe na splošno, so mu le redki ugovarjali, še najraje so se na njegove kritike odzvali z molkom.

Beri naprej …