Bokseraško druženje
Komentiraj
Objavil/a chef 14.07.2013 ob 18:00 ob 18:00 pod Pippa, Travelling Without Moving, miks

S Pippo sva obiskala Nevo. Če bi rekel, da je bilo veselo snidenje, bi lagal. Pravzaprav sta se za začetek skoraj požrli, toda na prvem travniku se je že začela akcija in postali sta odlični prijateljici. V pasjem slogu, seveda. Pippa terorizira, Neva pa ne komplicira, tako da druženje poteka v najlepšem redu. Bo pa treba Nevo malo shujšat, hehe.
Včeraj sem hotel skočit na Grintovec ampak je bilo dobro, da nisem šel. Takoj nad Kamniško Bistrico je bilo vse zabasano, zato sem izlet prestavil za en dan, s psi pa smo se sprehodili po Koželjevi poti od spodnje postaje žičnice in mimo soteske Predoselj do Umazanega Jurja, kjer se po novem reče International Picnic Center Pri Jurju. Fleten izlet, sploh v tej vročini za pse, ki se lahko kar naprej mečejo v vodo.

Vas je od nekdaj zanimalo, kako sta videti dve bokserki v enem boksu? Tako:

Krep papir nazaj na vaš sekret!
Komentiraj
Objavil/a chef 13.07.2013 ob 18:00 ob 18:00 pod Fenomeni, Travelling Without Moving, miks

Ker mi je zadnjič zmanjkalo straniščnega papirja, robčkov in papirnatih brisačk pa kot ekolog po srcu ne posedujem, sem bil prisiljen uporabiti muzejski eksponat.
Tako sem izkusil, kako smo si riti brisali pred dvajsetimi ali tridesetimi leti. Na star sekret papir se sicer ne poznam, ker sem v tistem obdobju večinoma uporabljal plenice, toda po nekaterih ocenah v zvezi z dogodki izpred tridesetih let naj bi bil ta straniščni papir star približno toliko kot sem jaz.
Na otip je sicer bolj prijeten, kot bi si utegnili misliti, vpojnost je na visoki ravni, poleg tega pa daje tudi varen občutek, da materiala ne bo prebilo niti v primeru povišane fluidnosti iztrebljanja. Skratka, odlična roba, ki bi jo moral imeti vsak pravi hipster. Seveda vsi vemo, da sladkogorska Paloma tudi v zanjo slabših kapitalističnih časih še vedno izdeluje linijo Krep, za katero pišejo, da “so izdelki iz recikliranega papirja in omogočajo ekonomičen nakup toaletnega papirja, ki je primeren tudi za potovanja.” Zakaj je za potovanja primernejši od drugih blagovnih znamk, mi sicer ni jasno, ampak pustimo to. Resno začenjam razmišljati, da bi v prihodnosti kupoval samo še legendarne krep izdelke.

Tudi Paloma bi lahko naredila korak naprej in CGP ob 140-letnici ustanovitve fabrike približala začetkom ali vsaj zlatim socialističnim časom.
Že vidim nov slogan: Paloma, vedno za vas. Obrišite si rit v slogu vašega deda!

Storžič s kapo
Komentiraj
Objavil/a chef 12.07.2013 ob 18:00 ob 18:00 pod Potopisi, miks, Šport

Če se prav spomnim, je bilo prejšnja leta vreme v hribih skoraj vedno odlično in vidljivost zavidanja vredna. Letos pa v hribe večinoma klatimo v oblačnem in meglenem vremenu, če je že sonce, je pa tako soparno, da bi skoraj raje videl meglo. Ob odhodu iz Ljubljane, je bil Storžič še v soncu, resda skoraj edini daleč naokoli. Ko smo, kljub hitremu tempu in menda nečloveški uri vstajanja, prišli gor, je bil že zavit v meglo.
Pot do Kališa je zgolj gozdna formalnost, je pa res, da je to verjetno ena najbolj urejenih – in seveda uhojenih – pešpoti pri nas. Pričakoval sem več gneče, ampak ljudje so očitno pričakovali slabše vreme. Jaz sicer ne razumem te izletniške filozofije, da se v hribe hodi samo kadar je sonce, ampak OK, se ne pritožujem. Manj ljudi, več zabave.

Pravi hribi se začnejo od bajte naprej.

Kar odprlo se je, lažje smo zadihali in pod Bašeljskim vrhom bi najraje tekli. No, naš 2132 metrov visoki prijatelji je medtem štrikal megleno kapo. Tako se ga vidi čez Bašeljski preval in lepo se pokaže tudi pot skozi rušje.

Potem pa malo čez skale in na greben.

In ob svinjskem severovzhodniku do vrha.

Gor smo bili v nekaj manj kot treh urah in v faco sem dobil očitek, da to sploh ni težka, niti dolga tura. Mimogrede, tudi Pippa je šla brez vsakega problema. Ko sem se ji dol grede trudil pomagat, sem ugotovil, da je dosti bolj suverena, od same hitrosti navzdol me je skoraj prevrnila na gobec. Na vrhu smo ostali samo minutko ali dve, ker je bilo res neprijetno, potem pa dol v bajto, na čaj, šnops in žgance z zeljem.
Po mojem preveč hodim v hribe. Se mi ne zdijo več nič posebnega. Rutina. Počasi bo treba v resnejše skale, ne pa da z vrha vidim tako rekoč do doma. In naslednji dan nisem niti utrujen. Baza je očitno dobra. Za hitrost bomo delali pa pozimi, haha.

Veseli nosorog
Komentiraj
Objavil/a chef 9.07.2013 ob 18:00 ob 18:00 pod Potopisi, miks

Najbolj ogrožena živalska vrsta v Južni Afriki je nosorog. Ni bilo videti, saj smo jih kar naprej srečevali. Razčistimo: obstajata dve vrsti nosorogov: črni in beli. Črni so manjši, težki okrog 850 kilogramov, niso črni, so bolj plašni, bolj agresivni in bolj redki – bolj ogroženi. Videli nismo niti enega. Belih nosorogov, ki so bistveno večji, samec lahko tehta več kot dve toni in je visok kot odrasel moški (180 cm), je precej več. Kar pa še ne pomeni, da niso ogroženi.
Kot za marsikaj drugega na tem svetu, so tudi za smrti teh živali v precejšnji meri krivi Kitajci, ki so za gram prahu iz nosorogovega roga na črnem trgu pripravljeni odšteti več kot za gram zlata. Verjamejo namreč, da roževina zdravi raka, seveda pa človeški noht ni dovolj dober. Leta 2008 so črni lovci v Južni Afriki pobili 83 nosorogov, lani 668, letos pa do zdaj kar 449! Seveda si lahko mislite, da najmanj zaslužijo črni lovci, ki tudi največ tvegajo, saj nanje prežijo celo oboroženi stražarji, menda pa se jih bodo lotili celo z droni. Človekove pravice gor ali dol, tu gre pač za nosoroga. Fotografije ubogih živali, ki brez ponosa ostanejo sredi savane, so preveč ogabne, da bi jih objavil.
Sicer so to precej zabite živali, težave jim povzroča celo dojemanje prostora. Če mu z avtom prekrižaš pot, mu enostavno ne pride na misel, da bi šel naokoli, ampak bolšči predse in nervozno mozga. Pravzaprav ne bolšči predse, ker tega ne more, oči ima namreč pri strani.

Prvega smo videli že prvi dan, kar iz lodga, in kasneje smo ga zunaj našli v samo nekaj minutah. Zabaven patron.

Najprej smo mislili, da samo ne zna oziroma ne more priti čez drevesce. Mencal in mencal je nekaj minut, mi smo ga opazovali…

… in na koncu ugotovili, da ja masturbiral!


Pasje krdelo
Komentiraj
Objavil/a chef 7.07.2013 ob 18:00 ob 18:00 pod Pippa, Travelling Without Moving, miks

Otroci so šli v disko, jaz pa sem čez noč čuval psico. Razen manjše težave zaradi nerazumevanja koncepta ukazov je šlo vse gladko. Hierarhično smo v tem krdelu nekoliko razštelani. Pippa uboga mene, Kallie uboga Pippo, ne pa tudi mene. Kdo je šef, se vidi na spodnji fotki. Je pa Kallie najprej mislila, da se bo smela valjat kar po postelji!
Včeraj pozno zvečer je prišlo celo do pregona čez pol Viča, ker se je mala odločila, da bo šla kar domov – problem je bil samo v tem, da ni imela ključa. In smo šibali. Spredaj ona, potem Pippa, na koncu jaz v japankah. Še sreča, da so me videle samo tiste Bosanke, ki kar naprej posedajo na stopnicah pred blokom.
Temu spodaj se pa reče žretje s stilom.


Poraz
Komentiraj
Objavil/a chef 6.07.2013 ob 18:00 ob 18:00 pod Travelling Without Moving, miks

julij 2013, temperature v Ljubljani so okoli 30°C, jaz pa sedim za mizo in strmim v zvrhano skodelico vročega čaja z medom in limono, pomaranče ter škatlico tablet. Nazadnje sem tablete užival, ko sem imel borelijo, odtlej pa mogoče enkrat ali dvakrat kakšno malenkost za glavobol.
Očitno trideset let starega telesa vendarle ne morem pretentat, kot sem to počel še kakšnih pet let nazaj. Trije tedni bistveno zvišane ponočnjaške aktivnosti v kombinaciji s standardnim obsegom naporov, kar seveda pomeni izrazito pomanjkanje časa za regeneracijo, so bili očitno preveč. Pa še megleno vreme na Veliki planini, kjer so bile pičle 3 stopinje, s čimer seveda nisem računal… Jasno, zbolel sem, a se slepil, da bom že nekako. Malo bolj počasi. Ko sem se bridko soočil z disfunkcijo enega od temeljev človekovega bistva, pa je vendarle posvetila rdeča lučka, ki me je napotila v najbližjo zasebno lekarno – Lekarno Ljubljana z gnusom bojkotiram -, kjer sem dekletu potarnal, da se počutim kot kupček dreka. Zato mi je verjetno prodala koldreks.
Zdaj se bašem s tabletami, včeraj sem požrl kilogram in pol pomaranč ter spil približno tri litre čaja z medom. Je pa res, da je šlo že prej na boljše. V ponedeljek je bilo slabo, v torek zelo slabo, v sredo katastrofalno, od četrtka pa se nekako izboljšuje in računam, da bom jutri do večera spet skoraj popoln.

Ribolov v Dalmaciji 2013
Komentiraj
Objavil/a chef 4.07.2013 ob 18:00 ob 18:00 pod Potopisi, miks

Na tradicionalnem ribolovu v Dalmaciji smo letos še enkrat več ugotovili, da ribiška ni lahka. Začelo se je idilično, na Davorjevi barki, ki je tokrat funkcionirala.
Adijo, Biograd.

Smer: Žižanj.

Še preden smo pristali na Žižanju, smo absolutno predolgo pobirali parangale. Ulov je bil, kot vedno, odličen. Tega hudiča nam je žal požrla mačka.

Tale je šel pa v župo.

Oljčnik kot se šika. Menda si ga lasti nek Slovenec.

Razdrlo se je nekaj bosih.

Na znani lokaciji je Davor v maniri dalmatinskih roštiljerjev ogenj zakuril s pomočjo brenerja. Hitro. Učinkovito. Udobno. Žal tokrat ni bilo za kratke rokave. Niti približno. Mislim, da sem oblekel vse, kar sem imel.

Kosilo je bilo krepko. In pozno.

Potem se je dogajalo vse sorte in vreme je vmes povsem spremenilo svojo podobo. Postajalo je odvratno, noč je bila pa sladka. Mislim, da se nas je večina zbudila s čevlji na nogah. Po jutranjih ribiških opravkih…

… smo bili prisiljeni pristati v zavetrju na drugi strani otoka.

In potem akcija…

Tale nagravžen hudič nikakor ni crknil – niti, ko smo ga že nekajkrat zaklali, ga osvobodili vseh notranjih organov, odsekali glavo in tako naprej. Še kar je živel.

Tudi tokrat smo bili z ulovom zadovoljni.

Prvič v življenju sem jedel morske ježe – niso slabi.
Do večera se je vreme tako obupno skvarilo, da nam ni preostalo drugega kot čemenje v smrdljivi, zakajeni in zatemnjeni čumnati.

Ja, zmanjkalo je elektrike. Kuhala se je morska pašta in veliko vina. Veter pa tak, da človek niti ribjih črev ni mogel zadegat v morje, ne da bi vsebino čebra fasal nazaj v gobec. Sol iz morja je dobesedno letela po zraku in v takem si človek reče samo: “Še sreča, da ne živim na morju!” Ob vsem tem je obstajala precejšna nevarnost, da bomo na otoku obtičali. Fotoaparat sem raje kar pospravil, ampak fotografija s telefona kar dobro pokaže realno sranje.

Zjutraj je bilo malo bolje, izpluli smo pa glih za glih, po približno triurni proceduri…
Akcija kot se šika! Hvala fantje, upam, da gremo naslednje leto še enkrat!

Diskriminatorna Urbana
Komentiraj
Objavil/a chef 3.07.2013 ob 18:00 ob 18:00 pod Natezalnica, miks

Kartica Urbana je ena najbolj uporabniku neprijaznih pogruntavščin, kakršno si lahko izmislimo samo v državi, ki deluje po načelih pajdaškega kapitalizma.1 Kartica sama po sebi sicer deluje presenetljivo dobro, res pa je, da jo uporabljam samo za LPP in ne tudi za plačilo parkirnine – ko sem poskusil prvič in zadnjič, seveda brez centa v žepu, ni delovalo – storitve v knjižnicah ali, bohnedaj, “ob obisku muzejev, športnih zavodov in kulturnih prireditev”, kot piše na uradni spletni strani.
Če se zgodi, da dobroimetja ni, seveda pride do težko rešljivega problema. Praviloma to ugotoviš na avtobusu, ko te od zadaj že nabija babica z berglami, ki še ni pogruntala, da na vsakem busu obstajata dva avtomata. Edina rešitev je tako plačilo s telefonom – Urbanomat je praviloma daleč, pa še bus bi zamudil -, vendar iz meni neznanih razlogov “ta način plačila ne omogoča brezplačnega prestopanja in tudi ne plačila vožnje za več oseb”.
Kdo me tukaj zajebava? Na SMS-u, ki velja kot potrdilo o plačilu voznine, sta prav lepo navedena datum in čas plačila, torej je razmeroma dobro razvidno, kdaj je bilo plačilo izvršeno. Seveda je res, da bi lahko na bus vstopil po 1 uri in 29 minutah, po 15 minutah vožnje pa bi vstopil kontrolor in ne bi mogel vedeti, če nisem morda vstopil dve minuti kasneje. Ampak, po drugi strani: pa kaj potem? Bo koga zaradi tega konec? Ali se bojijo, da bom telefon nekomu posodil samo zato, da se bo peljal z busom?
To je isto sranje kot nekoč razlika med plačevanjem z gotovino in žetoni. Nikomur pri zdravi pameti ni bilo jasno, zakaj so žetoni cenejši od gotovinskega plačila. Seveda pa, ko govorimo o LPP – ali pajdaških poslih z Ultro – ne smemo računati na zdravo pamet.
Kako se s tem sistemom srečujejo turisti, sicer ne vem, saj v tujini za javni promet večinoma uporabljajo zdravo pamet, ki raje vključuje nekaj manj tehnologije, vozovnico pa se potrjuje preprosto z mehanskim štempljanjem na za to predvidenih preprostih in cenovno ugodnih napravah. Seveda lahko tujcem predlagam samo eno: da kupijo Turistično kartico Ljubljane,2 ki je eden izmed vrhunskih turističnih produktov, tudi v primerjavi s tujino. Ne samo zaradi – potencialno – prihranka denarja: priporočil bi jo že zato, da se turisti izognejo debiloidnemu načinu plačevanja avtobusov. Turistična kartica namreč vključuje prevoz z mestnim avtobusom (in s turistično ladjico po Ljubljanici!).
Kaj narediti, če sem tup?
Najhuje od vsega je, da Urbana ni prilagojena osebam z nekoliko podpovprečnim inteligenčnim kvocientom. Zato je po mojem mnenju diskriminatorna do zelo velike skupine prebivalcev, ki za svoje omejene sposobnosti niso prav nič krivi.
Pravzaprav moraš za uspešno plačilo tudi dobro videti in slišati, saj se lahko zgodi, da kartica ne zagrabi in že je tu problem. Tudi to se mi je že zgodilo in, seveda, ravno takrat sta prišla kontrolorja. Ker sem malo pred vožnjo ravno naložil dobroimetje, sta mi pač verjela, da nisem goljufal in odnesel sem jo brez kazni. Danes nekdo ni imel te sreče.
Seveda je bil pripadnik skupine z izredno nizkim inteligenčnim kvocientom, pa še precej v letih in očitno je imel tudi nekaj težav pri razumevanju slovenskega jezika.
Da ni plačal, je rekel kontrolor. Izkazalo se je, da ima samo 1 evro dobroimetja. Kaj pa zdaj? Plačajte s telefonom. Stric telefona ali ni imel, ali se je bal plačat ali pa sploh ni razumel, kaj hočejo. Samo trapasto je buljil in razlagal, da je on kartico približal. Opala, pravi strogi kontrolor, ampak saj validator vas opozori na premajhno stanje!
Ja – in kaj? Od tega tipa naj pričakujemo, da bo znal brat na slabo viden zaslon in da bo v hrupu razpoznal različne vrste piskanja? S tem imam težave tudi jaz. Stari je imel denar v tošlu, ampak, tako pa ne gre, kontrolorju vi ne morete plačati z gotovino, ker bi – kaj vem, pobasal evro dvajset, in si s tem lahko privoščil klinčev espreso?
Zagrožena kazen: odvzem Urbane, ponjo lahko pridete tjaintja, globa je 40 evrov. Za reveža, ki ima verjetno 400 evrov penzije. V takih trenutkih se celo v meni prebudi mešanica čustev med sveto jezo, bridkim razočaranjem in resničnim usmiljenjem. Stari je lahko rekel samo: “Oprostite.” Ampak to seveda ne zadostuje, čeprav je mislil iskreno. Že tako je, nesrečnik, neverjetno zabit, potem ga pa zajebavajo še na avtobusu, s katerim se itak vozi samo zato, ker nima za avto.
Pa bi bilo lahko tako preprosto. Samo možnost za plačilo z gotovino bi predvideli, torej zagotovili edini način plačila, ki ga ti ljudje razumejo. Ne, nekdo na MOL je bil pameten in nekdo je moral dobro zaslužit, potem so nam pa to bedarijo predstavili še kot napredek, s katerim bo LPP postal boljši servis.
Naj si Urbano vtaknejo tja, kamor vtaknejo tudi denar, pridobljen od agresivnega oglaševanja na celotni zunanji površini avtobusa in na zaslonih v avtobusu.
Ta besedna zveza mi je postala res všeč, ker v dveh besedah razloži celoten problem Slovenije.[?]
Se mi samo zdi, da so ji nekoč rekli Turistična kartica Urbana?[?]

S psom in mačkom na Košuto
Komentiraj
Objavil/a chef 2.07.2013 ob 18:00 ob 18:00 pod Potopisi, miks, Šport

Človekova volja je lahko skoraj brez meja, enako pa očitno velja tudi za moje psihofizične sposobnosti. Ponočnjaških eskapad nisem več vajen, vendar že tri tedne zaporedoma – najprej za rojstni dan, potem na fantovščini in nazadnje še to soboto na poroki – domov prihajam ob bistveno prepoznih urah. Predvem prejšnji vikend je bil skoraj neverjeten dokaz, da niti pri tridesetih še nisem za staro šaro, čeravno tiste tri križe na hrbtu kar dobro čutim. S tiste razvratne fantovščine sem se domov vrnil okoli štirih zjutraj. Ko sem se ob pol šestih iskal hribovske potrebščine – seveda nikoli ne spakiram že prejšnji dan, tudi, če vem, da bo panika – sem preklinjal kot star mornar in se zaklinjal, da je to res zadnjič, da počnem take traparije. Kaj, klinac, mi je sploh tega treba?
Ob šestih smo bili že na poti proti Tržiču, k sreči imajo policaji takrat ravno smeno, ker sem bil po mojem ravno na meji sprejemljivega za v avto. Ampak na Voklem so se stvari po ogabni kavi in flaši vode dovolj umirile, da sem začel v svet gledati optimistično. Ko smo pod Matizovcem štartali proti Košuti, sem bil že glasen. Tiste trapaste face planincev, ko jih na parkirišču vprašaš: “Saj se gre tukaj za Porezen, anede?” Vedno rata.
Do Kofc je skoraj smešno blizu, pot pa je na začetku skrajno položna, da se pred strmino vsaj malo predihaš. Na planini sem takoj opazil, da se dogaja nekaj, kar bi moral vedeti. Pri planšarju so dedci nekaj mutili okrog ognjišča in hitro je postalo jasno, da se pripravlja meso pod peko. Sem zapisal za uho!

Kot sem izvedel pozneje, so imeli nekoč na Kofcah tudi koze, ampak so jim bežale dol do Matizovca, kar je pot, ki je za nedeljske izletnike tako rekoč celodnevni izlet. Še vedno imajo krave, gor menda tudi sirijo, nekaj konj in tele prijatelje.

Namenjeni smo bili na Veliki vrh (2088 m), skrajno zahodni vrh Košute.

Pot je primerna za vsakogar, tiste zajle na poti so bolj za hec.

Razgledi so iz te perspektive precej nenavadni. Pogled čez planino Kofce na Kriško goro in na Storžič vzhodno od nje:

In proti Dobrči:

Do vrha sem bil kot nov. V ozadju Košutica – na avstrijski strani meji med Slovenijo in Avstrijo.

Razgled na zahod: Košutica na desni, levo Begunjščica, za njo Stol, daleč zadaj je v oblakih Triglav.

Naslednjič bi jo kresnil še po grebenu, celo pot do Košutnikova turna (2133 m), in pod grebenom nazaj na Kofce, ampak za kaj takega tokrat enostavno ni bilo pogojev, tako da smo usekali po isti poti nazaj na pvanino. Kaj med Velikim vrhom in planino izvajajo gorski kolesarji, sicer ne vem, ampak videti je bilo kot da se šele učijo vozit. Mislim, da še nisem videl človeka, ki bi padel brez tako zelo neočitnega vzroka.
No, važno, da je bilo meso ravnokar pečeno in še toliko bolj me je navdušilo, da se je pekel kozliček!

Nekaj jim jih je k sreči še ostalo, in to je rezultat na krožniku! Pa košutnik, seveda, ki je prijetno porihtal floro spodnjega dela prebavnega trakta.

Doma sem se počutil kot nov, zato bi tovrstno preganjanje mačka priporočil vsakomur, ki zmore dovolj dobre volje. Naslednji dan smo s Fotrom skočili še na Veliki Draški vrh ina na Viševnik. Dober vikend.

Pivce v Zalogu
Komentiraj
Objavil/a chef 30.06.2013 ob 18:00 pod Travelling Without Moving, miks

Zalog je krasen predel Ljubljane, kamor bi šel z veseljem na dopust za teden ali dva. Obvezno v kakšno vlažno sobo vprašljivih higienskih standardov. Zalog je videti kot da v resnici ne bi živeli v najlepšem mestu na svetu. Kot da se v dvajsetih letih ne bi nič spremenilo, razen… na slabše. No, morda o Zalogu več napišem kdaj drugič. Zadnjič sem šel tja na pir. Eno tistih srečanj, ko od same živčnosti pol litra pira rukneš v minuti ali dveh. In ja, Zalog je kar primeren kraj za taka srečanja.
Še posebej tisti pajzl pri Merkatorju. Sekret je tak, kakršni so pač sekreti v pajzlih.

Je pa res, da po tleh ni bilo preveč poscano…

Všeč.