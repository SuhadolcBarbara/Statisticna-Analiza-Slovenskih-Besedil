Bela pesmica

Bila je bela pesmica,
v njej predla bela mačica ...
in vsaka njenih mehkih tačk
snežno bela tačica ...

Stopila v pesem deklica
in belo se zasanjala
v bele puhaste besede,
belo muco, ki v njih prede ...

Iz sanj je zrasla pesnica
odrasla in velika,
a v srcu bela mačica
sanjava bela slika ...

Pa je k pesnici prišla
čisto bela muca živa
in zdaj pri pesnici doma
bela v belem se umiva ...