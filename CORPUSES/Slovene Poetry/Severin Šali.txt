


Nika

Moja vnučka Nika
mi kar lepo pravi:

»Dedek, znaš stati
na glavi?
Znaš kozolce
prevračati?«

Ej, vnučka,
seveda bi znal,
če bi mogel
se vračati
v tvoja leta nazaj!








Aj, tutaj, zapri oči,
spanček sanje trosi.
V kotu miška se igra,
miška zobke nosi.

Zobke bele kakor sneg
mama bo prodala,
skorjice in lešnike
punčka bo zobala.









Zvezdna bajka


ZVEZDNA BAJKA

Palček Zvezdič na motvoz
je privezal Mali voz,
rad prevozil bi nebesa,
pa mu cvilijo kolesa;
saj bi vpregel zvezdic troje,
toda skrivljeno je oje,
v zlati prah se vdira pesto,
ko bi rad na rimsko cesto,
komaj malo voz obrne -
oje spet nazaj se vrne…

Palček Zvezdič godrnja,
naveličan že vozá.
Vleče, vleče na vso moč,
kajti kmalu bo polnoč,
do tedaj bi pa le rad
šel Oriona obiskat.
Zdajci utrga se motvoz,
palček prileti na nos,
da se ukreše kup mu zvezd
in od jeze stisne pest,
ko se mu nad njim z neba
Gostosevcev roj hahlja.

Mali voz zdrči naprej,
spet stoji tam, kakor prej.
Palček steče za ovinek
in zablisne kot utrinek.










VABILO NA PRIREDITEV

Danes - nocoj,
ko zavlada pokoj
in na nebo mesec priplava,
bo na robu hoste
za domače in tuje goste
velika gala predstava,
ki je pod geslom
»Veselje in šala«
prireja
kolektiv živali
Črnega kala.

Program je izbran
in nov,
vstopnine ni,
kdor rad sedi,
prinese naj s sabo
stol.

Na vrsti
atrakcije, čarovnije,
popevkarstvo, umetnije!
Čudovite reči,
pridite vsi!

Medved Brundač
bo plesal twist,
arije poje
znani solist
Vranar Kvakač,
slavni coprnik Čuk
pričaral bo Luno
v klobuk.

Videli boste
nov balet srn,
polže na tekmi
čez drn in strn.
Poseben užitek
za velike in male:
veverice z orehom
bodo nogomet
zaigrale,
vmes
zaplešejo zajci
svoj bojni ples.
Ježek
bo valček
zaokrožil na vrvi,
stric jazbec
kozolce prevračal
na brvi.

Na koncu
velik ognjemet kresnic
in zabavna igra lisic
z naslovom:
»Kako med lovom
zvitorepka stara
slavnega lovca
zvito prevara«.

Po predstavi
po vejah
in rosni travi
prosta zabava.
Točili bomo
prvovrstno studenčnico
in druge pijače
iz tolmuna.
Zabavišče
bo osvetljevala Luna,
za godbo
skrbeli črički,
gostom stregli
zajčki in ptički,
srake in žolne.
Košare bodo polne
orehov in jagod,
medu in malin,
sadja in vseh
pojedljivih dobrin.

Pred odhodom na predstavo
pod hrastom ob osmih zbor.
Pridite vsi, vabi odbor!









SLONČEK

Za igrače imam salonček,
v njem živi
tudi moj slonček!
Jako je ljubezniv
in res tak
kakor živ!

Prijazno in pametno gleda
in z okelčkom
pomaha vmes.
Toliko, da mu
ne steče beseda,
prav res!

Rilček zavihne
pa kihne -
prehladil se je,
saj vem.
Tačko pridvigne,
z repkom pomigne.
Kdo bi si mislil,
da je pod blagom
le žaganje v njem!

Je razumen in nagajiv,
ja, prav tak,
kakor živ!

Ko pojdem
letos v šolo,
se bo z mano učil.
Ima le to smolo,
da številke
mu ne gredo v glavo,
bere pa že,
čeprav še s težavo.
Čeprav je neroden,
še plesati ga naučim,
in ko zrastem,
bom v disko šla z njim!









Zajček Uhec

Zajček Uhec teče v šolo,
v prvi razred, prvi dan,
tja v devetletko dolgouhcev
v naselje Zajčji stan.

To je res moderna šola:
učitelj je - magnetofon,
črke kaže televizor,
za 1 x 2 je digitron.

Zato naš Uhec nese s sabo
le zajčje deteljice šop,
jo grizljal bo med poukom,
prej pa varno skril pod klop.

Zajček Uhec dolgouhec
zdaj je res še ciciban,
ko gre šele v prvi razred,
v prvi razred, prvi dan.

Je pa glavica to bistra,
kakor ni med zajčki vsak!
Ćez dve leti, verjemite,
to bo zajčji učenjak!









MUCEK

Moj mucek Miša,
je tak tolovaj
(čeprav je iz pliša),
da ga je polna
vsa hiša!

Razposajen, požrešen,
samo jedel bi zmeraj.
Za moje lutke
sem včeraj -
naa: to je bilo v sredo -
skuhala kaše
polno skledo.
Veste, da mi je vso polokal,
potem pa od presitosti
v kotu stokal.
Kaj sem hotela -
znova sem kuhat začela.

Zadnjič medvedku
je repek odgriznil,
punčki šminko obliznil,
Lesenjačka-junačka,
ki ima polomljeno nogo,
v beg je pognal,
veverici pa
kožušček je razcefral!

Ta moj tolovaj Miša
(čeprav je iz pliša),
je taka nadloga,
da ga je sita
vsa hiša!

Nič ne uboga, nič ne sliši,
vse po svoji glavi dela.
Nečesa sem pa le vesela:
strašansko se boji - miši!









DOKTORICA SRAKA

Doktorica Sraka Kvaka
v duplini stare bukve
ambulanto je odprla
in sedaj na pragu čaka
svoje prve paciente.

»Pridite v moj sanatorij -
ptičkom čistila bom grla,
jih mazala z roso, z medom,
z zvarkom iz zdravilnih skorij.
Bom medvedu tur predrla,
zajčku tačke obvezala,
sirup proti kašlju dala,
če kdo prehladi se v mrazu.
Imam dovolj obvez iz ličja,
imam pa tudi lepotičja
za kožuhe in za kljune
in za svež ten na obrazu.
Pa uvožene vodice
in še šminke za lisice
in za šoje in za kune.
Zbrani v moji apoteki
brez recepta so vsi leki.

Kdor je v bolečinih hudih,
čuti trganje,
kogar mučijo podplati
ali zob ne da mu spati -
hitro semkaj naj pospeši,
se tegob pri meni reši
za prav skromen honorarček!
Moja vednost res ni mala,
univerzo sem končala,
kmalu skoraj bom že brala!«

To za grmom skrit posluša
zaskrbljen lisičji parček:
»Možek moj, ti bo po godu,
če pokličem jo k porodu?«










MEDVEDOVA SVATBA

Hejsa-hojsa, velik dan:
medved Rjavko samski stan
je zapustil in poročil
se z medvedko Hudogledko,
svatbo slavnostno naročil.
Svatovali so pod tepko,
gost se stiskal je do gosta,
v svate je prišla vsa hosta.
So igrali bobni, citre,
se vrtele noge hitre,
je harmonika grmela,
šibile mize se od jela.
Jedli so meso, solato,
sadje, lešnike, oblodo
in korenje in potico.
Ženin, revež&#160;»pod copato«
smel je piti čisto vodo,
drugi pili so medico…

Pozno v noč je po dobravi
v bledi lunini svečavi
rajanje se še glasilo,
peli bobni so in škant.
Ko se je zares znočilo,
je nevesta rekla milo:
»Rjavko, zdaj več nisi fant!
Kar lepo si v uh zapiši:
zdaj jaz nosim hlače v hiši!
Ti kar brundaj, bodi jezen,
a domov boš hodil trezen!
Čuj: se že polnoč naznanja,
pika! Konec svatovanja…«









VEVERIČIN ZOBEK

Veveričko boli zobek,
desni zobek, mlečni zobek.
»Uh, kako naj trem orehe,
kaj storim naj, da odneha?«
Tako tarna brez utehe.

Mimo vrana jo prikreha,
se ustavi pa svetuje:
»Ob potoku rak domuje,
doktor rak, ta ima klešče.
Pojdi k njemu že na tešče
pa ti zobek brž izruje.
Spreten je, ne bo bolelo.«

Veverička jo uboga.
Da iz gobčka gre nadloga,
brž k potoku se odpravi,
doktorja lepo pozdravi:
»Jojme, doktor, lepo prosim!
Tri dni že boli me zobek,
tudi če obvezo nosim,
sem otekla za cel bobek,
nič ne jem in samo hiram.«

»Prav prišla, si ljuba moja!
Ravno danes ordiniram.
Gobček brž odpri - kot trombo,
izpulim zob, ker ni za plombo.«









NOVOLETNO VABILO

Kdor išče
prijetno zabavo,
dober prigrizek
in pijačo zdravo,
kdor se rad zavrti
lahkih nog -
naj čimprej obišče
novo gostišče
»Zeleni log«

Naš hvalospev
res ni pretiran:
kolektiv je visoko kvalificiran
v strežbi in kuhi,
vodi ga zajec
Plašnè Dolgouhi.

Vsak dan,
bodi petek ali svetek,
dobite za začetek
naše specialitete
za zajce in druge živali:
deteljične omlete,
orehova jedrca,
listnata rebrca,
suho travo,
dišečo in zdravo,
da se vam bo
cedilo od ust!

Za večje družbe -
posebni popust!
Pijača pristna,
prav iz potoka,
primerna za
starčka in za otroka.
Vsaj večer igra,
če se mu količkaj da,
znani orkester:
»Za muziko ni meja«.

Ko pa nastopi mrak,
poskrbi za moderne popevke
»Sedem veselih srak«.
Za svečavo,
čez vso planjavo,
visijo zvezde z vej,
če je mraz,
zakurijo kres, ogreje pa vas
tudi moderni ples.

Sedaj vam
še posebej damo na znanje:
v našem gostišču
pripravljamo
veselo silvestrovanje,
za enotno ceno,
kot je pošteno:
za grabež sena na glavo,
za koren ali zeljno glavo -
boste konec leta
imeli imenitno zabavo.

Čas hiti,
nič se ne obirajte,
brž rezervirajte
prostor v gostišču
»Zeleni log«!
Povejte
še drugim okrog,
da so vabljeni vsi,
kar v hosti živi,
miške in zajci,
lisice in srne,
veverice in ptiči.

Saj, po pravici vzeto -
le enkrat na leto -
čakamo Novo leto!









RINGARAJA TRIKRAT PET

Ringaraja trikrat pet,
muc se hodi gret na led,
zajček kupil je motor
pa se pelje v pasji dvor,
kužek gre orehe tret.
ringaraja trikrat pet!

Ringaraja trikrat pet,
v krčmo medved gre sedet,
pivo z medom naroči,
ko naj plača - ga že ni.
Je krčmar od jeze bled.
Ringaraja trikrat pet!

Ringaraja trikrat pet,
volk je moral v ječo spet,
dolgo leto bo zaprt,
ker ga je naznanil krt.
Sonce šlo je v našo klet.
Ringaraja trikrat pet!
Ringaraja trikrat pet,
ej kako vrti se svet,
zdaj je noč in zdaj je dan,
kdo gre z nami v Hindustan?
Pot je dolga kar več let.
Ringaraja trikrat pet!









GOBANOVA PRIGODA

Jaz sem modri stric goban,
včeraj zrase v beli dan!
Ej, težko me našli boste,
skritega na robu hoste.
res sem jur, pa se ne dam!
Ker goban sem modrijan,
gledam svet, da ga spoznam,
o njem še kar premalo vem,
če ponižno reči smem.
Že spoznavam skrivnost hoste,
ptičke sem povabil v goste,
da mi tisto zapojo:
»Ej, na svetu je lepo!
Živio ta sončni dan!«

No, ubogi ti goban,
več, preveč si bil glasan.
Slišal te je Mihec s cajno
pa pridirjal sem čez gmajno:
»O, kakšen jurček!In kar sam!«
Vzdihnil ubogi je goban:
»Lepa reč, zdaj pa imam!«





