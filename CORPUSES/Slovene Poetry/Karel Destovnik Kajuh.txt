Slutnja
Karel Destovnik - Kajuh	



Ni res, ne morem verjeti
vestem tem zloglasnim,
da spet bo tako kot pred dvajsetimi leti.
Ne, ni res, ne morem verjeti ...

Da bomo z barbarskimi klici hiteli preko zemlje,
da bomo pobijali vse, razrušili vse,
mi, ki čitamo Byrona, Gorkega, Bloka, Puškina,
in da bomo jutri divjali s peno
krvavo na ustih.
Uživali bomo ob krvi nedolžnih teles.
O, ne ... o, ne ...
Kako sram me je ...

Novoletni sonet
Karel Destovnik - Kajuh	




Gozdovi beli so, odeti v svečeniško haljo.
Prek polj vijo se ozke steze v nedogled,
za njimi ena sama dolga sled,
nad njimi žice pno se v daljo.

Ves kraj je čudno nem,
le dvoje sivih vran
je odletelo v južno stran.

Iz dalje čul sem kakor rekviem:
"Kaj bo z Japonsko, kaj s Kitajsko k letu,
kdo Španiji bo gospodaril,
še svet bo svoj obraz ohranil?"

In spet sem sam v tem belem svetu.
Vprašanje mučno je z menoj:
"Kaj le s teboj, s teboj bo, narod moj?"

Pomladni sonet




Ob starem mlinu blizu borov nizkih
ni več vetrov in rož ledenih,
zametov ni in stez sneženih,
izginil led s koles je mlinskih.

Ob mlinu blatna pot v dolino vodi,
nad njo se bele breze pno v nebo,
ob brezah belih reže plug zemljó,
za plugom kmet v razoru hodi.

Samoten, tih poslušam vetra melodijo,
harmonik glas je čuti vmes,
vodá pomladnih slišim simfonijo

in v mislih zrem brezmejnih rek sinjino,
ki bodo kmalu čez in čez
preplule zdanjih rek temino ...


Večerna impresija




Nocoj je čuden večer.
Brezmejnost nebesa je skromna tako,
da vsi bi jo mogli zajeti z dlanjo.

Nocoj je bajen večer.
V tolmunu se luna nemirno blešči,
opojne skrivnosti mi lijejo v kri.

Nocoj je velik večer.
V vseh mislih upornih je sladek nemir,
pravičnosti slutim, ljubezni izvir ...
..............
Čas, ki bo prišel, je blizu nocoj!

Ne joči, mati ...




Ne joči, mati, nad menoj,
če nisem tisti več,
ki v stari cerkvi je s teboj
pobožne pesmi pel.
Oprosti mi, če nisem tisti več,
ki za roko ga v šolo si vodila
in puško mu za god kupila ...

Ponosen sem in srečen, mati,
ker ves sem z njimi, ki trpijo
in slutim z njimi lepši čas ...
Zato ne joči, mati in oprosti mi!

Kakor padajo snežinke




Tiho, tiho pada sneg,
čisto tiho je pri meni,
čisto bel je drobni sneg ...
nežno hrepenim po ženi.

Naj le pada beli sneg
in zabriše vse poti,
da se vroče hrepenenje
v mehkem snegu izgubi.

Spet prišel bo tisti čas,
ko z neba bo dan za dnem
padal sneg na nas ...

Pridi kmalu tisti čas
in pokrij te črne dni.

Pred smrtjo




Kadar žalosten sem in potrt,
denem svoje misli med dlani.
Kakor bi umiral se takrat mi zdi,
kot da oznanjal bi skovir mi smrt ...

Ali predno mi skovir odpoje;
malo predno bom umrl,
se bom v tihi hram zaprl
in izpel vse pesmi svoje.

Večerna meditacija




Nocoj sem čisto, čisto sam ...
zatopljen vase in v vse nas
premišljam ta usodni čas.

"Kako je z vami, bratje, kaj je v vas?
Je kaj drugačen vaš obraz,
in kri, še vre vam kri po žilah?
Morda že jutri bo zarjul vihar,
morda bo jutri usekalo med nas,
zato vprašujem, bratje, kaj je v vas?"

Ljubici za veliko noč




Tako je lepó zdaj, ko spet je pomlad,
tako, da bi vriskal in pel preko trat
in strastno sesal vse utripe življenja ...

Veš, o ljubezni sem hotel zapeti,
poglej, pa ne morem srca si ogreti,
čeprav je pomlad in je doba vstajenja.

Čez góre, tja daleč, tja bova odšla
kjer peti o ljubezni in sreči ni greh,
kjer nič ni sovraštva in zlobe v ljudeh,
kjer nama ne bodo razklali srca!

Moj ded




Petdeset let je v tovarni umiral
in delal za druge ko vol;
nikdar se smejal ni, nikdar upiral,
po šihtu je sklonjeno šepal domov.

Tih je in skromen, navajen trpljenja,
da skoraj govorit ne upam se z njim;
vsega naveličan, sit vsega življenja,
zajetega v bol in tovarniški dim.

A kadar ob vinu mu v žilah vzkipi,
takrat bi vso plačo naenkrat zapil
in dolg svoj tovarnarju vrnil s pestmi,
z veseljem - ko psa bi takrat ga ubil.

Moj stric




Ves teden se nad čašo sklanja,
v kateri bi vse svoje dni utopil,
življenje rad bi v kaplji vina spil,
z življenjem bol, ki ga teži in vklanja.

A kadar trezen gleda svet,
povsod prepir in bedo zre;
življenje, ki pred smrtjo mre;
hinavske družbe lažni red.

Zato le pije, pije dan na dan,
ker misli, da bo vse prešló;
življenje pa kot glas pijan
se izgubilo bo v megló.

Moj oče




V vseh krčmah zakotnih ga dobro poznajo,
saj skoraj ves teden kar v njih preživi;
le kadar na dolg mu več žganja ne dajo
prihaja domov in nad nami kriči ...

Življenje se zdi mu strahotna idila,
ki zanjo nikoli ne najdeš si leka;
in vsi ideali le krinke - mamila,
ki varajo z njim gospodje človeka.

Edino v pijači še najde tolažbo,
zato bi vsega se za žganje prodal;
kaj njemu, če spravi vse skupaj na dražbo,
saj ve, da bo kmalu med mrtvimi spal ...

Nora Štefa




V oguljenem plašču in z ruto na glavi,
večer za večerom počivat hiti.
Ob svetlih izložbah se včasih ustavi,
zre vanje, se joče, smeji in kriči.

Majhna je, kruljeva, vajena dela
in srečna, če kdaj ji pogledaš v obraz.
Ničesar na svetu bi bolj ne želela,
kot zlatih zobov in nakodranih las.

Ženina Jurija vse dni pričakuje
in pravi ljudem, da je lep in bogat,
na svatbo jih vabi in vsem obljubuje
pijače, kolačev in drugih razvad ...

Pismo iz internata




Vse dni smo med sive zidove zajeti,
med šolske klopi in uradne obraze,
med svete podobe in same ukaze ...
Težkó, pretežkó nam je tukaj živeti.

Tam zunaj pri vas je trpljenje in boj,
tovarne in polja in ritem življenja,
tam zunaj bijó se ljudje za obstoj
in pesmi so tamkaj in čudežna vrenja.

A tu govorijo o drugih rečeh:
o zvezdah in kraljih nam tu govorijo ...
O trenjih tam zunaj in živih ljudeh
pa vselej skrivnostno molčijo ...

Ti in jaz




Ti in jaz
sva bila lep mlad par,
jaz otožna, ti nasmejan.
Ti si bil ...
pač nekdo si bil,
zdaj nisi
več tisti nekdo,
zdaj si
močan in oddan,
nisi več nasmejan, nisi več moj.

Znamenja




V času gorja pred veliko nočjo,
v tistih večerih pred samim vstajenjem,
takrat je žalost pokrila zemljó,
strah je človeka bilo pred življenjem.

Beda in žalost spet žreta zemljó,
strah je ljudi zdaj pred svojim življenjem,
matere jočejo noč za nočjo,
to so znaménja za čas pred vstajenjem.

V nočeh pred vstajenjem




Nocoj
bi o zvezdah in luni zapel,
o poljih
in temnih konturah gozdov,
o tihih topolih
in pesmi otrok,
o dobrih ljudeh
in o čudnih poteh,
čudnih in lepih,
v bodočnost
vodečih ...
Patrulja žandarjev
odšla je v tem času
trdó skozi noč;
in njih bajoneti
so pesem na tisoče koscev
razklali ...

Stara žalostna




Tiho, tiho lega mir,
tiho lega na zemljó,
tiho, tiho vsak večer
v vasi fantje zapojo.

To bilo je v davnih časih,
davnih, dobrih dneh ...

Zdaj še lega tiho mir,
tiho lega vsak večer,
toda fantje ne pojo,
vsi odšli so na vojsko.

Kaj če drevi nad vasjo
še miru, miru ne bo?!

Žalostna




Kaj je v vasi vse tak pusto,
kaj žalujejo ljudje,
kaj tak tihi so gozdovi,
kaj samujejo stezé?

Mar je toča vse pobila,
mar je suša nad vasjo,
mar zavoljo časov slabih
je ljudem tako hudo?

Niti toča ni pobila,
ni je suše nad vasjo,
ni zavoljo časov slabih,
ni zato ljudem hudo.

Ali vendar vse žaluje,
vse žaluje in samuje ...

Za vasjo ležijo fantje,
fantje, ki hoteli so živeti,
pa so morali zato umreti!

Žalostna pesem bajtarja Drejca




Dež, dež,
vse noči po strehah lije ...
Dež, dež,
vse noči po šipah bije.

Polja in vrtovi,
vse je, vse je pod vodó,
in po njivah vsi plodovi
v dežju gnijejo in mro.

Groza, groza,
temna groza se budi.
Groza, groza,
temna groza je zajela vse ljudi.

Roke, roke,
žuljave in pridne roke,
roke naših žen in naše roke,
te otmo nam vsaj otroke ...!

Zaplenjeno pismo s fronte

Ne bom vsega vam pisal, ker ne smem,
ne smem in časa ni, preveč je klanja;
po trideset umre jih dan za dnem
brez križev, krst, molitev in jokanja.

A mi, kar nas je živih še ostalo,
smo kakor norci, brez srca,
ki jim življenje je le dvoje dalo:
hudičev strah in upanje brez dna.

Zakaj se koljemo, zakaj trpimo,
o tem pri nas nikdar ne govorimo.
Zatrli misli so in čustva v nas...

Končujem. Težka noč je legla na vojake,
strahotno piha veter čez mrtvake,
čez njih krvav in bled obraz.

Naša pesem




Moja pesem ni le moja pesem,
to je krik vseh nas!
Moja pesem ni le moja pesem,
to je boj vseh nas!

Biti mlad v teh težkih časih,
to se pravi
brez mladosti biti mlad,
zreti starega sveta propad,
skrivati premnogo nad,
to se pravi biti mlad ...

Pa je vendar sreča biti mlad,
biti mlad in poln nad!

Iz pisma




Kako je tebi, draga moja,
kako živiš v teh težkih dneh,
ko vsem zamrl je nasmeh
in mro narodi sredi boja?

So še kot včasih pota tvoja,
še sije ti upor v očeh?
Še veruješ, da bo v ljudeh
prav taka misel, kot je moja?

Zdaj kmalu bo zapadel sneg.
Pri nas se ga ljudje bojijo.
Jaz mislim, da bo dober lek,

zakaj že zdaj ljudje norijo
od lakote in kolnejo vse vprek,
čeprav še ni zapadel sneg!...

Jesenska pesem (Karel Destovnik Kajuh)




Kaplje vodne drsijo po šipah.
V oknih meščanov luči so zamrle,
v naših so srcih se rane odprle ...
Veter je veje oskubel po lipah.

Polnoč že danes je s stolpa odbilo,
jaz in mi vsi pa še vedno bedimo.
Rekel sem: "Bratje, oči zdaj odprimo!
Burja je jasnega dneva znanilo!"

Vsi mi, kar ni nas od tega sveta,
mi se dežja ne strašimo,
kajti pred zimo je treba dežja.

Kadar pa sneg bo po poljih skopnel,
takrat bo vsak izmed nas zaživel,
srečen bo takrat, da še živimo!

Dekle, dekle moje




Dekle, dekle moje, božaj me z rokami,
s prsti drobnimi mi pojdi preko lic,
s prsti drobnimi mi pojdi preko lic,
in me vsaj za hip, za hip omami.


Za trenutek droben mi zakrij oči.
Hotel bi vsaj enkrat nežno zaživeti,
hotel bi vsaj enkrat nežno zaživeti
v tej surovosti današnjih dni.


Potlej pa me zbudi, zbudi me da veš,
in roko mi drobno snemi z lica,
in roko mi drobno snemi z lica,
ker z rokami delava, saj veš.

Divje kakor lačni psi




Divje kakor lačni psi
bomo zgrizli stari svet.
Zgrizli bomo stari svet
divje do krvi,
do krvi in do kosti.
In nato bo lep pogreb.
Kakor mravlje
bomo šli za krsto
(dela dosti bo takrat)
in z zemljo,
z zemljo
zasuli
ta naš dobri,
stari svet.

Poetom




Zapojte nam pesmi plamteče, poeti!
Srca nam pojo zdaj,
lahko vam bo peti!
Besede mogočne
ležé nam na ustih,
besede upora,
najlepše besede,
pri nas še nikoli tako govorjene,
nikoli tako čudovito,
nikoli na glas.
Zapojte nam!
Zemlja slovenska
je divje zapela
in našo besedo
s krvjo nam ogrela.
Zapojte, zapojte, poeti,
besede vpijoče leže nam na ustih,
čakaje,
da kdo jih zapoje!
A vi le molčite,
kot trnje bi v grlih imeli,
bojite se zdaj,
ko vse poje, zapeti.
K vragu pojdite,
vi niste poeti!

Drobna pesem




Jaz sem
droben, droben list,
ki drevo
mu daje hrano.
To drevo
iz zemlje rase,
zemlja
pa je vir življenja,
in življenje
vir človeštva,
in človeštvo,
to je hrast,
ki človeku
daje rast.

Nenapisano pismo iz ječe




Pozno je že, a jaz ne morem spati.
Skoz majhno lino gledam v pusto noč,
zajeto, kakor jaz, v teman obroč,
in mislim nate, moja dobra mati!

Samo za en, en sam večer
bi rad glavo na prsi ti položil.
Spet kakor včasih bi ti rad potožil,
razkril ti žalost vso in svoj nemir!

O, mama, če bi davi tu bila -
ne veš, kaj vse so delali z menoj,
iz ust mi kri je bruhala na tla ...

O, mama, če bi davi tu bila,
bi moj krvavi obraz v dlani zajela
in tiho, tiho pesem mi zapela.

Jesenska




Še pomnite, tovariši,
kako bilo je sleherno jesen,
kako smo verovali v tistih dneh:
spomladi se vzdramilo bo v ljudeh?

Tako smo vselej hrepeneli.
Brez hrepenenja ne bi doživeli
jeseni, ki prihaja zdaj,
jeseni, ki ni naša
in vendar naša bolj ko vse do zdaj.

Od vsepovsod:
z gora, gozdov,
s porušenih domov
in iz grobov
kriči:
Zaupajte, tovariši, verujte!
V jeseni tej ni hrepenenja kalna voda,
kot divji, hrzajoči konj
prihaja k nam svoboda!

Kralj Matjaž (Karel Destovnik Kajuh)




Bradati kralj Matjaž le spi,
spi in bo še dalje spal,
njega sploh ni,
samo naš strah ga za rešnika je izbral.

Matjaž ne bo nikoli vstal,
ne more, ker ga ni!

Matjaž sem jaz,
Matjaž si ti,
smo mi in ste vi vsi,
kar nas malih je, zatiranih ljudi.

Matjaž je zagorski rudar,
Matjaž je dolenjski drvar
in ljubljanski cestar,
iz Krope žebljar je Matjaž.
Vsak delavec,
ki na njegov se rovaš
pitajo troti,
vsak tak je Matjaž.

Matjaži so tisti,
ki mro kakor ribe v izsušeni strugi,
to so vsi naši sodrugi
od Jesenic do Trbovelj
in od Slovenskih goric do Borovelj.

Naš kralj, naš bradati Matjaž
pa le spi in bo spal.

Toda naš človek,
naš človek bo kmalu
svoj tilnik vzravnal!


Kje si, mati




Veš, mama, rad bi ti napisal pismo,
poslal bi rad vsaj kak pozdrav.
Že dolgo je, odkar več skupaj nismo,
da bi le to lahko ti rekel, da sem zdrav.

A kam naj napišem? Ste doma ostali?
Jaz sem še srečen, ker sem jim ušel;
le kaj s teboj je, so te kam pregnali,
te v Šleziji morda je grad izžel?

Kjer koli si, povsod sem jaz s teboj,
povsod je s tabo moj pozdrav,
in kjer sem jaz, si tudi ti z menoj,
zato ne misli, da sem sam ostal.

Morda nikoli več ne bova zrla si v obraz,
vendar nikdar ne bom pozabil nate.
A želel bi, da ne utihne prej mi glas,
dokler ti ne porečem: Glej, ta svet je tudi zate!

Zakaj, tovariš




Zakaj, tovariš, si roke razpel,
kdo v tebi je vihar razvnel,
zakaj, čemu si k nam prišel?

Vasi so nam požgali,
otroke so poklali
in matere pregnali,
pa naj bi mirovali?

Nikdar...
Mrtvakov krik
razpreza se po nas
in malodušje je prevpil
otrok zaklanih glas,
nasilje prelevilo
je obraz.

Zato prišel sem jaz med vas,
ki vam upor edini je ukaz!

Poglobimo boja struge




Ne eno -
dvoje,
troje src bi morali imeti,
da ne biló bi nam težko živeti,
da mogli bi vso mržnjo razodeti,
ki čutimo jo v prsih vreti
zdaj,
ko ni bratu brat več brat,
ko sestra sestri je vlačuga
in je izdajstvo kakor kuga ...

Zato upri, sodrug, oči v sodruga!
Preplitva je še boja struga,
naj izdajalska kri do vrha jo zalije,
da se čolnarjem prej pristan odkrije.

Mogočne pesmi bomo peli




S prsti prezeblimi
pesmi ledene in žgoče
jaz pišem,
pesmi
vpijajoče in trde,
kakor je
kladiva udar.

Šel bom po ulicah,
pesmi svoje bom kričal,
dokler ne omagam.

O, da bi stih moj
bil kakor britev,
ki reže srca!

O, da bi bil
kot udarec,
ki trga meso
raz telesa!

Srečen bi bil
in pisal vse dni
s prsti prezeblimi
pesmi vpijoče in trde
kot kladiva udar!
Moje dekle
so za kurbo vojaško odgnali,
mater so v Šlezijo delat nagnali,
brata
so pruski žandarji ubili...

Sam sem,
i meni so skoraj vso kri že izpili...

Prste, poglej,
imam take,
kakor bi v led
jih namakal:
mrzle in trde,
kaj hočem?

Šel bom po ulicah
pesmi bom kričal,
srca odpiral ljudem,
iz njihovih src
bom toploto zajemal,
da si bom prste prezeble ogrel,
potem pa bom pesem drugačno zapel,
pesem,
mogočno ko sonce
in toplo ko kri partizanov.

Ko človek bo človeka prepoznal




Zakaj ne nosite v dlaneh
svojih src, ljudje?
Zakaj vam niso vpisane v očeh
vaše misli in želje?
Kajti prav v teh dneh,
ko je vsaka slutnja greh,
ko si vsak želi uteh
in skriva vsak po svojih se poteh,
prav v teh, prav v teh usodnih dneh
bi morali nositi vsi srca v dlaneh …
In kadar bi se zavedeli,
kaj naš up velja,
kaj velja naš težki boj,
da ni malo naših,
da nas je nebroj!

Ljudje,
če v vaših bi očeh razbral,
po kakšnih hodite poteh,
in če vsakdo od vseh srca
na dlan bi dal,
da človek bi človeka prepoznal,
takrat bi v hipu
stari svet propal …

Borec dekletu




Čisto drugače, drugače je treba zapeti,
kakor pojo nam ti vražji poeti.

Čuj, dekle, tovariš, ki v tebgi sem vzljubil ljudi,
kaj čutiš, kako mi srce krvavi?

Zajemi si, dekle, z dlanmi te moje prevroče krvi!
Daj, prosim, zajemi, saj čutiš, kako mi kipi...

Ta kri ti bo pesem drugačno zapela,
pesem iskreno, saj take boš najbolj vesela.

Ta pesem bo pesem
poštenja in dela,
življenje in smrti,
strahu in junaštva,
pesem ljubezni
in pesem sovraštva.

V tej pesmi bo strastno hotenje
zgrabiti za vrat to prekleto življenje.

Ta pesem bo pesem miljonov,
ta pesem bo boj,
zato, ker je vzrasla iz moje krvi,
zato, ker je vzrasla in mrtvih kosti,
iz mrtvih koszi
v boju poslednjem ubitih ljudi.

Borec dekletu




Čisto drugače, drugače je treba zapeti,
kakor pojo nam ti vražji poeti.

Čuj, dekle, tovariš, ki v tebgi sem vzljubil ljudi,
kaj čutiš, kako mi srce krvavi?

Zajemi si, dekle, z dlanmi te moje prevroče krvi!
Daj, prosim, zajemi, saj čutiš, kako mi kipi...

Ta kri ti bo pesem drugačno zapela,
pesem iskreno, saj take boš najbolj vesela.

Ta pesem bo pesem
poštenja in dela,
življenje in smrti,
strahu in junaštva,
pesem ljubezni
in pesem sovraštva.

V tej pesmi bo strastno hotenje
zgrabiti za vrat to prekleto življenje.

Ta pesem bo pesem miljonov,
ta pesem bo boj,
zato, ker je vzrasla iz moje krvi,
zato, ker je vzrasla in mrtvih kosti,
iz mrtvih koszi
v boju poslednjem ubitih ljudi.

Mostovi




Iz src rasto v srca mostovi,
mostovi rasto,
železobetonski
mostovi,
mostovi,
grajeni s strastjo,
grajeni trdno.
Beton
je napravljen s krvjo,
cement
iz zdrobljenih kosti,
traverze
so trupla mrtvih ljudi.
Mostovi rasto
in ni dinamita,
da bi jih mogel
razbiti,
ni mine
in ni ga letala,
ki moglo
bi v zrak jih spustiti.
Mostovi rasto,
iz vseh človeških src
se pno
in v vsa srca.
Mostovi rasto
trdno in s strastjo
noč za nočjo.
Mostovi,
ki z njih bodo naši krvniki zmetani,
mostovi,
v svetovja ljubezni speljani.

Mrtvim tovarišem




Nisem te poznal
in vendar sem dodobra te poznal,
tovariš, ki si v partizanih pal.
Ne vem, če sive si imel oči,
ne vem, če trde, hrapave dlani,
a vendar sem natanko te poznal,
ker si življenje za življenje dal.

Nisem te poznal
in vendar sem dodobra te poznal,
tovariš, ki ob zidu klecnil si krvav.
Ne vem, če tvoja mati še živi,
ne vem, če ljubico imal si ti,
a vendar sem natanko te poznal,
ker si s krvjo nam pot zaznamoval.

Nisem te poznal
in vendar sem dodobra te poznal,
tovariš, ki si na Iztoku pal.
Ne vem, če velike si bil rasti,
ne vem, če bil s sibirske si strani,
a vendar sem natanko te poznal,
ker si v Armadi Rdeči pal.

Poznal sem vas,
tovariši,
prav vse sem vas poznal,
vsakogar,
ki je v naših vrstah stal,
vsakogar,
ki s krvjo je svojo
znamenja
klesal,
znamenja,
ki jih bo vsak iskal,
znamenja,
ki se po njih bo naš korak ravnal,
čeprav
še huje bi vihar divjal.

Ob oddaji radijskih aparatov




Prišel je čas,
ko smo kot želve
boječe skrivali glave,
ponižno poslušali
in lizali pete...

Dovolj trobili v stare smo rogove,
po strunah
žic bodečih
ubiramo zdaj pesmi nove.

Nam radijskih ni treba poročil:
antene so iz naših žil,
sprejemniki oči
in radijske cevi- kosti,
ki poljejo po njih vesti
o boju vseh ljudi.

Od step sibirskih in ravnin
se stekajo v srca
glasovi novega sveta!

Zato ni treba radijskih nam poročil,
vesti lijo v nas preko naših žil!

Po tisočih letih




Let tisoč in ne samo tisoč,
dva tisoč, še delj in še delj
smo hlepeli, hlastali po tebi,
ti leto poslednjih računov
in prvih sadov.

Ti, ki so v srcih te sužnji nosili,
ti, ki tlačani so zate se bili
in ki o tebi smo vsako jesen govorili,
vsako jesen, ko je svet bil prav tak
ko grobišče,
takrat smo si mislili:
kmalu nas sreča in pomlad obišče!

To leto bo naše in naša bo letos pomlad,
prišla bo tako, kot prišla je enkrat,
a vendar drugače.
O- s cvetjem, a s puško na rami,
letos bo v boju prišla
in s kosami,
s katerimi bomo plevel pokosili,
z rokami prišla bo, ki z njimi
iz kamenja bomo gradili,
iz kamenja tega sveta,
ki letos ga bomo zrušili.

Zato bo to leto le naše
in naša bo letos pomlad!

Kmetova pesem




Moje telo pretepeno poglejte,
lica otekla,
usta nabrekla,
moje dlani krvaveče,
moje oči plameneče!

Bil sem zemljak,
vsak svoj korak
svoji sem zemlji podaril...

Pa so prišli ti prekleti hudiči,
koder so šli, so za njimi mrliči,
meni so mater in sina ubili,
ženo so...kaj naj bi ženi storili?

Nisem več vzdržal,
v meni je tlelo,
v pesti skelelo,
pa sem udaril!

Zdaj me bijo kakor črno živino...

Moje oči plameneče poglejte, tovariši,
in mi povejte:
še vidite v njih domovino?

Slovenska pesem
Karel Destovnik - Kajuh	



Samo milijon nas je,

milijon umirajočih med mrliči,
milijon, ki pijejo mu kri biriči,
en sam milijon,
ki ga trpljenje krotoviči
in vendar ga nikoli ne uniči!

Nikoli in nikdar!

Zato, ker nismo trhle bilke,
ki po toči ovene,
ker mi nismo le številke,
smo ljudje!

Edino hlapci cvilijo ponižno kakor psi
in lajajo, da nas je malo,
da bi v uporu vse pobralo ...

O, če ljudi bi ne bilo pri nas,
ljudi, ki ne ubogajo na vsak ukaz,
tedaj bi nas že kdaj odnesel plaz.

Tako pa še živimo,
čeprav nas je milijon samo,
zdahnili bi, da ne trpimo
z uporno, dvignjeno glavo!

Sovjetskim herojem




V solzah navdušenja, tovariš, glavo skloni,
pred silnimi mrliči se pokloni,
pred silnimi, pred padlimi titani,
ki v njih bilo je, kar se v nas budi,
ki v smrt so za življenje šli,
preverjeni, da ni nazaj poti.

Heroji,
v src miljonih vaša kri kipi,
in titanstvo vaše
nam preplulo je kosti,
vi ste z nami,
z vami smo mi vsi,
ki po stoletjih ko kakteji
rdeči cvet iz nas je vzklil
in v čaši svoji
Boj
Upor
rodil.

Pred velikim rojstvom




Premnogo mater je izdahnilo na porodu,
ko so življenja dajale narodu.
Premnogo jih v solzah je zaihtelo:
"Čeprav umrem, saj moje dete bo živelo!"

Tako umiramo zdaj mi,
ki v nas življenje se poraja,
in vsak mrtvak v ta mrak
kriči: Upri, upri se, raja!

Težko, težko nam je umreti,
ker čas je v nas, ki zdaj ga ni še,
ker slišimo otroka, ki še diše.

Zato nam je tako težko,
a vendar je vsakdo kot mati
pripravljen sebe žrtvovati.

Partizanovo slovo




Večer je. V breze veter se zaganja,
tovariši so že odšli naprej,
sama sva sredi teh samotnih vej.

Z menoj, dekle, si žalost vso nosila,
ah, kdo bo nosil žalost zdaj...
Z menoj si boli in radost delila,
ah kdo, kdo jih delil bo zzaj?

Še dosti, dosti bi povedal,
a vse besede v prsih mro.
Samo še to: da rad pogledal
poslednjič v tvoje bi oko.

A zdaj odidi, pojdi zdaj domov,
žrtvuj se in ne straši se grobov,
če vrnem, vrnem se, ko svet bo nov!

Pesem matere treh partizanov




Sini moji, moji fantje zlati,
ki borite se v gorah,
naj ne bo vas zame strah,
zdrava sem in delam spet pri vas.

A v zaporu mi bilo je,
kot bi konji me steptali,
z mano so tako ravnali,
sini moji, moji fantje zlati,
da bi skoraj vam umrla mati.

Sini moji, moji fantje zlati,
krila bi vam morala ob rojstvu dati,
krila in roke, mogočne kot so hrasti,
ki nad vami zdaj šume...
Pa sem dala vam le eno srce,
a tega iz prs izrujte
in viharjem ga darujte!

Sini moji, sini moji zlati,
vas bom še gladila po laseh?
Če ne vrne se noben od treh,
sini moji, moji trije fantje zlati,
žalostna bo, a ponosna vaša mati.

Dekle v zaporu




Moj dragi fant
leži ubit nekje v dolenjskih hribih,
jaz sama za rešetkami strmim ubita;
rodila bom, postala mati otroku
nekega bandita.

Moj dragi fant,
ne veš, kaj vse počeli so z menoj...
Kako lepo bilo bi iti za teboj,
v dolenjskih hribih pasti kakor ti...

Umrla bi...
A jaz živim, živim
in naj rodim otroka njim,
ki naju so ubili,
otroka njim,
ki materam otroke so morili?

Moj dragi fant,
tako mi je, ko da bi kdo čez me oral;
če zdaj bi me pogledal,
me nebi več spoznal.
A tebe otrok bo poznal,
poznal ne bo bandita,
in vedel bo, zakaj si pal,
zakaj je tvoja kri prelita.

Pesem talcev




Le nikar ne joćite za nami,
žene, matere, dekleta;
jutri pademo v gramozni jami
kakor dobra, zvesta četa.

Le nikar ne jočite za nami,
laže nam bo pasti, če z rokami,
stisnjenemi v pest, žalujete za nami...

Le nikar ne jočite za nami,
žene, matere, dekleta;
jutri pademo v gramozni jami
kakor dobra, zvesta četa.

Ne klonimo, tovariši




Govore, da bo še bolj hudo,
da bodo si klicali iz gore v goro:
"Človek, človek, si ostal?
Rad bi roko ti podal!"
Pa ne bo nikogar, da bi se odzval!...

Pravijo, da bo tako...
Mi ne verujemo v to!
Jaz bom še ostal,
ti boš še živel,
ker ne more misel
spremeniti se v pepel.

Prav zato, tovariš, boš ostal,
in z gora pošiljal boš pozdrav!
Klical boš ljudem,
mrtvim boš roko podal,
živim pa se boš odzval!

Z njimi boš tovarišev ubitih
njive preoral!

Matere, matere naše trpeče




Matere, matere naše trpeče,
lačne in blede,
v mesecu zadnjem zajete v barake,
nosijo v sebi mrtvake, mrtvake...

Trupelca plava,
mrzla - krvava
bodo rodile
in omahnile...

Matere, matere,
žene noseče,
lačne in blede,
grozno trpeče,
nosijo v sebi mrtvake, mrtvake,
vse bolj je čuti svobode korake...

Materi padlega partizana




Materi padlega partizana
Takrat, ko je prvič ročice razprl,
takrat si v radosti plašno vztreptala:
Samo da mi ne bi, da ne bi umrl!
Takrat, ko na prsih je tvojih še spal,
takrat si mu nežno v solzah šepetala:
Glej, kmalu iz tebe cel fant bo postal.
Postal je tak fant, da bi gore premikal,
nikdar se ni klicu svobode izmikal.
Tako si mu segla poslednjič v roko,
in v tebi je tlelo: Da! Vrnil se bo!
Zdaj veter raznaša besede njegove,
prisluhni natanko, da čuješ glasove:
Lepo je, veš, mama, lepo je živeti,
toda, za kar sem umrl, bi hotel še enkrat umreti!

V slovenskih vaseh




Vsak večer z mrtvaškim prtom
hiše - okostnjake mrak pregrne,
vsak večer med razvaline črne
veter iz svobodnih gor zapiha
in med razvalinami takole vzdiha:

Vsako noč prihajam med požgane hiše,
kjer nekdaj na oknih
so rdeče pelargonije cvetele,
kjer pod oknom fant dekletu
kmečki nagelj je v lase pripenjal.

Zdaj je žalostno in pusto tod...

Fant, ki je dekleta z rožo bil okitil,
je obležal v hostah lansko zimo...
In dekle...?
V zaporih so umirala dekleta.

Kmalu vel bom po slovenski zemlji,
pel bom, vriskal od veselja,
in junaški partizan bo z nagljem
okrasil lase dekletu.
Vse drugače, lepše bo takrat na svetu.