



Misli, da me bo prepoznal, in tudi me.
Lok se dviga nad vlaki. Pokrajina je stara.
Hiše so nizke. Oba sva zainteresirana.

Takoj začneva kaditi. Takoj vzplavajo
Langhe, ozka vrata štiridesetega rojstnega
Dneva, hči et les Juifs. Pijeva se in se

kmalu potikava. Želim si ga brati, trgati,
da bi mu vrnil polne kanale krvi. Odpeljati
ga kot barbar. Mu razrezati mehkobo in

spoštovanje, žalost. Razlagam mu, kakšen
žar te oblije po teh vratih. Moč in
svetloba, amour fou zrelih let. In

sovražnik, logika in eleganca, uhojenost
popolnosti instrumenta. Razbijati ga je
treba, tako da stopaš skozi. Vse to mu

bom dal. Ga dihal, gledal, ga razpadal.
Meni manjka to, kar sem vrgel proč.
Teža odtisa. Ampak vseeno sem


močnejši, bolj divji, več mu lahko
povem, bolj ga lahko vodim in najprej
ga bom skoraj ubil na brzicah, da mu

vrnem korajžo. Rabi kake Ruse.
Nekoga, ki diši po Mehiki. Zame je
idealen ta pogled na morje. Rana bo

bajen tolmun. Pa tudi daleč je. Ladini,
marani, sefardi imamo več topega
in gostega spomina kot aškenazi.

O Bog, kdaj bo nastopil dan, ko bom
lahko svet tako oblikoval s svojo
slovenskostjo. Se šel goste, močne igre.









V morju je speča
uta, z listjem posuta
glava. Roke so

trdne,
koža na njih napeta kot
svila. Las vidim v

steklu, kombiniran s
kolenom in
fikusom, rastlino, ki ji je

čas
štet. Lahkota mora
pasti, da

se je
zaveš. In ko
pade in se zaustavi,

tkivo jo ljubeznivo
sprejme, se razvihra
svetloba las.








Grič ni dovolj izproban šado,
ker kolporterja piči kača. Kako se je zgodilo?
Tako. Šel sem, da bi prodal par izvodov,

in jasno kričal. Včasih šepam, ampak
samo, če so stare zenske. Bil sem
Primoževa generacija, sošolec, veselje

imam z otopelostjo. Z liftom grem, potem pa
gor pa dol po nadstropju. Bele ljudi
srečam. Smrt zalepi časopis. Se muckaš?

Si dobro spala? Si gledala kakšen
kino? Si že odvrgla brisačo? Mihi tibi
voluta. V pesek gre več plemen. Ne

moreš imeti škur in žaluzij. Imaš jih
lahko, ampak na različnih oknih. Ampak
potem bi moral imeti tudi morja in

sever in jug vrtljiva, v belih kotih,
v belih sedlih. Vse se razpleta. Vse sledi.
V Bogu je spet brizg in sok. Žar je v

plesni. Jukstapozicije čudezev so kot
nitke, viseče iz belega neba in poškrebljane.
Dlake, ko se kozmos poti? Debela prasica,
&#160;
ki odpre svojo kožo šele, ko umiramo?
Eni hlipajo v gubah. Eni vse vejo in bi
začeli kaditi. Eni se mehko pogovarjajo,

vidijo, lahko drsijo tja in nazaj.
Malo povejo, ampak diši po prhkem snegu.
Lepo je. Da se ti zmeša slastna kost.

Ti paše, da z mano nimaš načrta? Jaz se
tebi ne bom niti poznal, ti se pa meni
boš. Ljubica bela, pridkana. Glej,

kako se vzpenjam. Mogoče prihajaš
kot bakla, z belim zidom, z dvema
zubljema. Mogoče so ti galebi

posrali kapo. Buča si, sneg v jabolku,
zvonček, ki se je zmotil, ker si prišla po
soseda, NKVD. Hočeš, da ga opozorim

z metlo? Hočeš, da ga položim
z roko na pločnik? Puh v mojih zobeh.
Daj mi obe srajci. Tisto, ki poka in

tli, in tisto, ki se topi v ustih.
Daj, da po štirih splezam v kot, se
odbijemm in ne omahnem. Daj, da se po

štirih zaletim in se tik pred zidom
obrnem na hrbet. Ne zrušim. Ne
prevalim, ampak odbijem s pol salte.








<b>1<b>

V juhi je manj bacilov kot v pipi.
Robovi gosi, rudarske svetilke – Venere.

Požirki belega mesa, ki diši v noč.
Tuhtam v mehki koži.


<b>2<b>

Afrika je moja dežela. Odpnem jo v sneg.
Svet je prelet. Biti višji od vodnjaka.

Duša spi na kartonu, na napisu, na črnem in na
praznem, rjavem. Porušim, kar spi.


<b>3<b>

V žep stopam s trobento, ne z glavo.

Zidaki so polni šnopsa in suhih, zloščenih jader.
Fata morgana je v vitlu. Ovce so že pele.


<b>4<b>

Drobljenje belih ping pong žogic
še odmeva v skalovju.
Mrtvi nas oblačijo.
Če ne, bi bili nagi.








Flike prekrasne, polne perja,
moje božanske noge. Kot
srčki, kot lampe znotraj žil s srebrnimi
kapami. Cedi se zeleno steblo,
fata morgana nadvojvode Maksimilijana,
ne da bi zanjo vedel.
V grmovju, v parku, v Queretaru,
ulico in pol od jazbine, kjer so z
nožem zabodli starejsega od dveh
bratov. Kolosi so v Grčiji.
Ne vem, kaj pomeni urna.
Ladjica, ki z njo zalivajo šivalni
stroj? Če bi preštel vse kroglice slin
tistih, ki so zgoreli v mojo
hojo. Sekali so jih kot štruce.
Prelisičili za zidake.
V Graalu ropotajo med oljem.
Metka jih je klicala svila! svila!
in jim odsekala glavo.
Jih prekrila z juto in zavezala
z vrbovo vejico.
Robčki so se strdili.
Noge imam prhke.
Zradirajo asfalt.
Opanke imam, lahko tudi
hodulje in kape srečnih palčkov.
Cigareto dam v vršo.
Lahko zasveti v vodi, preden ugasne?
Kdo je hitrejši, konj ali udav?
fata morgana za Pegaza je Timava,
&#160;&#160;
Timava, tega Maksimilijana ni vedel.
Postlali so mu ležišče.
Flike prekrasne, polne perja,
zariglane.








S sokom v mišicah.
Nisem slab, vajen sem in miren.
Oči raztapljam.
Slišim, kako jadro zaplapola.
Sonce poljubi belo platno
tridesetkrat in se
uleži kot žareči kij.
Kaj me brigajo refoli!
Z leve in desne – morje!
Štirinožec najprej uporablja vse
štiri noge, teče po zemlji.
Grm praska, kako potepta, zdaj to, zdaj
ono, ampak kaj stopi v svilo,
režo lima, še na zemlji?
Je še v triumfu in soku, ko vzleti?

V nebesih te niče ne čehlja. Ne
moreš spodviti kopita,
ni granitne kocke za tvojo
glavo. Udi, prepereli, imajo smisel.
Zrak je sivo-broneno rjav,
nekdo zažiga lanene prte,
drobnica je pijana in omamljena.

Zajameš pljuča,
rolajo se in odkrivajo
svežo češnjevo pito, ki jo nekdo
odvija, preden je bila dana v
pekač. Rastline rasejo na
not in na ven,
koža je ulita kot luna.

Se spomniš modrih hlačk in
rekorda na sto metrov prosto?
Tega, kako si se zleknil nad špago.
In svojih spočitih utripov,
malo kot riba, ki trza, in
malo, kot bi se pahljala.







<b>1<b>
Rdeča lisica prečka cesto.
Prod je razgrabljen.
Mleko se preliva.

<b>2<b>
V ojesu in v dlakah med smučmi so mesta, zalita s testom.
Trot se prilepi na asfalt in ne more ven.

<b>3<b>
Celo popoldne bi vlačil truplo za sabo.
Leske bi vzcvetele.

<b>4<b>
Kdor si pokrije dno, si umaže oči.
Sla mehča ranit.

<b>5<b>
Porod pričakuje krvavo kobilo, zares je pa tesna in modra.
Preskoki so povezani s stopnicami, ki se dvigujejo.







Le non-dit je zelen in plašen. Akne, micelij
lestenca v Pradu. Ahmatova se dotika kamna.
Bela pokrajina se dotika mene. You are fit, v

salon! Gruče, pod Korotanom in peskom z Mico
Žajbljevo. Natalie hoče semen. Lučka se slini
drugače. Romarjem slediš po odmetanih kračah.

Kri je na Braču od žuljev. V moji votlini vre?
Bo os kitena? Bo Arcimboldo poklican nazaj
v gospo Pogany? Pes v drobtine. Pes spet na

pot iz Transilvanije v Alpe. Iz Alp po guncnici,
iz Alp po drči. V gostilni so prenočevali. Ni
sel ravno pes. Ni nosil papeške palice in

tiaro mu je razviharil mrlič. Služabnik mi bo
zrasel. Puh mu že rase v brado. Gorile
telesnikov, Čo-ho-san. Tudi vrti se precej

bolj zložno. Okna zapira. Pec nalaga. Capris
strumno leti po grlu. Vitruvij nas je gnal
na pašo. Potem je priletel štramac na ladijski

pod in Pavle je rekel: Bog je velik. Vedno
sem za popleskano. Kot ta čaj. Grom bije.
Mah se drsti v kotičku. Planina se vzburi in

vzdrhti. Vodo požene dol. Voda je kladivo.
Breg rase, se obda s pateraci. Gospod ni
pozabil soseda, ki strmi. Torej ni bil medved.

Ni se zaplezal v snegu. Ni zgradil hiše,
kamna na kamnu, s stalo. Z okni za živino.
Dal mu je roke. Z njim mi poriva avto. Porinil
ga je. Resen sem. Malo rikverca in tam bom
obrnil. Potem segel z jadrom pod perutničke.
Vsako vozilo ima svoj pogon. Trebuh ima kot

sod. Srečko je umrl. Prehladil se je in kašljal
in zdaj me sestra njegovega prijatelja še
poklice. Sporoča krike. Spomine na jambore.

Ti, kako se kličeš? Ki si mi dal v Piranu, saj
veš kaj. Ciga? Ki si prodajal copate. Ki si
imel dolg, divji speech. Ki si, če se ne motim,

skakal s padalom. Piga! To je! Pozdravljen!
Daj mi jih še! Še zmeraj me jih je sram
kupiti. Kupoval sem jih samo za Bracota.
&#160;
&#160;
&#160;









Vidra je zrasla iz škatlice. Kdor gre na
luno, nosi med. Predstavljaj si microwave.
Prst v podobi kače. Vrtiš se na pladnju.

A drog? Kje je drog in čigav je? Auden je
vztrajal. Jaz ne vztrajam. Naj odpadajo
cunje počasi. Kot bi se sončil. Na ražnju

se vrtiš v vertikali. Ponosen na kožo.
Koža ti bo propadla. Striptiz zajema:
svilo, tudi tvoje igrače iz peska in obrate

v mivki. Potok žubori. Koza jelena je spaček.
Koza morskega psa je brbončkasta. Sonce
se špara za skalo. Potuhne se, da ti da vir.

Ti si pod roko kot kaka žarnica. Malo sonce.
Plavajoč zmazek. Grabežljiv Ribničan. Lačen.
Lačen. Zakaj tako lačen? Zakaj lupljenje?

Zakaj pena, če pade telo v žakelj? Padi
v tolmun. Tam se namakaš. V Fieldingu je
vsa rosa, ki ti jo oče pomečka. Mah. Brest.

Temno zeleni martinčki, rumene pege na črnih
močeradih. Sonca eksplodirajo v ustih.
Gibljive, trde omame, moram te malo
&#160;
pokritizirati, nisi dolgo vztrajal. Veselje
je strašno, podatki so med odpiranjem in
zapiranjem oči. Veka je steblo. Plašen si.

Igral si se in podaljševal. Trga roza
potem maslo? Se fotografiraš in barvaš?
Recimo, da te naredim za črno bunkico,

okroglo ali podolgovato žuželko, ki jo
Bratuša v žepu prinese v Madrid. Postavi
jo in zdrobi, postavi jo in zdrobi.

Rosa klice kot plastika. Hlode premetavaš
preveč neučakano. Najprej skidaj sneg.
Ki visi kot votlina. Šotorjenje. Sapa

pod sivo zelenim šotorom na notranji,
strani, kjer je spal stric. Zato čofotaš
v sivem blatu in prskaš rastline v stavbe.

Sicer so pa tvoje sanje vedno iste. Keb'r
Mart'n, daj roko v'n, ožuli me z glavo in
pokrijkrij me z nočko. Hlapec sem, moja Venera.








Kladivo pada in ga sprešam, ker nožka
nož med prsti. Pristrizi mi silhueto. Daj,
da buškne črnilo, ali pa se zaliže barje.

Kot da bom prvi, ki umira, trapasta.
Edino zame si originalna, sama si bedak.
Pest razpiram in zapiram v tvojem

belem topem srežu. Viharji so ti olupili
kožo. Bela zalizana gos, ki racaš po
palubi, ta paše, če ti rumenega kljuna ne

odprem? Če ga držim v topli dlani in samo
malo čuvam tvoje butanje? Svila si in
rumena in imaš tople zobke. Pobožnih, ki te

mehčajo, si ne boš nič bolj zapomnila.
Baklica, kako naj bom spoštljiv? Drobec,
penasta mati figa, čepela si v grmovju.

Izmenoma. Trn in cvet, trn in cvet.
Flaf, če gre cvet, pok, če gre trnje.
Korenina pa cvrči, cvrči in ruje skalo.

Vsaka druga se ugrezne. Kočijaž ima
na klopi žakelj, in čeprav so voli, iz
voza naredim kiper. Dviga se kot či, ki

pleza po zvoniku. Butne v drek golobov.
Butne v bron črepinj. Potuje kot krt in
strela, ki se odbija med ovco in pastirjem.

Hrib poveže z rafijo. Pelin, zmasiraj se
že. Vek je vek parnika in mojih vek.
Krila imam kot Pegaz šlosar. Druge

palube za slavje. Črn obroček na umu,
ki ti ga posekam. Da ostane samo
krater Etne. Slačim prebivalstvo in

ti v gobec mečem sandale. Pa kuhaj usnje.
Pa špiči zjutraj ob pol treh, ob pol treh,
z verigo lačnih. C'est la pleine lune.








Cheetath! Kradeš? Cheetah, ki si se bobnala po
prsih, da so otroci vriskali in lulali v
kinu. Matere so jih dvigovale nad glavo.
Pod zobmi pa so tudi treskale štruce.
Pristanišče so zalile alge. Verigo kaiča je
prežagal Bolgar. V Chioggi so ga spet potunkali.
Titu so vračali tudi kose brisač. In Francis,
ki se je šalil. Kao na pivičko, pri ograji v
Gorici. Potem pa švist, gor. Nato streljali.
Samo poskušali. In potem je zalival prst
Windsorjem na njihovih posestvih v Franciji.
Rekel sem mu. Če ti bo ostal gobec, kot
njemu, v betonu, boš tudi ti eksplodiral
hišice. Imel sem ga na štriku kot peresce.









1
Duh, rabim te za predalčke.
Kdor ne leti, naj čepi skače.-
S kipi sem hitel v osrčje pliša.
Zaviti bodo sveži.
Več jih imam, kar se drobim.
Budzovan teše mesto.
Na podplatih je sivo, rjavo,
Diši po koži in srcu.
Zvonovi potujejo iz svojih lin s padali.

2
Uči se od forme bučk.
Vojskovanje svet obnovi.

3
V požirku oblastnega ni krmarjenja.
Na screenu puh in koža.
Tudi, če je dan siv-bičkar-
rudarji pripovedujejo pravljice.
Zbolel je kralj.
Črne niti iz vseh oblek navijem na špuro.

4
Razkrit pajčolan zadene okus.
Zaziba svet v harmonijo.
Glava solate, granate,
kri mi lije.







Jožef! Jožef! ga je poklical. Zgradil si je
peno v kruhu. Z bibeltom soli, z dvema
bibeltoma soli. Iztisnil si je sapo.

Skale so razkale. Jakop,če je kišti, ne
skače. Dreza. Dreza in pimpla, seje smrtno roso.
Žogica se vrti v toniku. Sonce se

skuti, preden se razžari. Dva vodnjaka, eden
pod drugim. Bila je bleščava, z opno, s
kuceljčki. Nista se prelila, ampak ležala v
trebuhu zmelje kot dve napiti, debeli kači.
Nista se stiskala z Robertom. Robert, Jakob,
Jožef, vsi smo se zagrizli. Šnale so padle

okrog beder kot lisice. Strdile so se v
keramiko. Keramika je oko katedra. Vsak
slon ima pod nogo oko. Oko je bolj trdo kot

pahljača. Fazan ti zakrije oči. Ploh so
njegove prsi. Potem se cukal terase
iz hribov. Vsak riž se pocukal. Odpira se

žolca in smrad. Vata popije perilo. Potem
jih z vrvmi izvlečemo. Iz spodnjega vodnjaka
s posluhom, šele iz zgornjega z ajmarjem in
vrvjo. Tavala. Koža se poradira. Ko kocka drvi
po ravni neoznačeni ploski, drvi zadnjič
podolgovati trikotnik se sam zariše. Potem

izpade okrog žeton. Ta se blokira. Ta že
blokira. Obenem pa pomiri. Upam, skrajno
upam, da bodo Indijancem naphali glavo z roza

polivinilom. Edino taki bi lahko spet iztezali
svoje jezike, naprej po hrbtnih mravelj, potem
po okostju sonca. Kost izvisi kot spominek.







Pročelje hiše. To je veliko pročelje
hiše. Zavrel je prelet. Bo prah, ki
gre pod kožo, zavozil? Primi se za
človeški glas. Obokaj delo meso. Primi
Nohtnih in grabi mamo. Poljub, ki ga
sovražiš, Descartesa. Oblepi mu penciline
okrog prstov. Kot kaktus gojzarja. Kot
beli slon, ki gre naprej. Ne trgaj
korenin. Prosi za skromnost in thihost in
zameljskost. Pašček. Ti si moj pašček.
komaj držiš. Komaj se lahko upiram
želji, da bi te čisto strgal. Oblije se
z bencinom in požarom. Pojdem kasarno
maršala Tita, na hodnik, kjer si stražil,
v umivalnico, ki si vanjo zahajal-
korito za prašičke okrog in okrog –
ki si vanj vlival bencin, prižgal
vžigalico, gledal, kako je ogenj planil
v četverokotnik, da si se pomiril.







Lačen je porabil dosti perja. Mit
Prodaja in ga šiva. Krof se trga kot
porno okno. V njem se umiva lepotica.
Taščica veže blede vijoličasto svilo.
Je v peški breskve kamen? Je kamen
beli Orfej? Carnac ima zobe in plamen
Jutro galebe prekriža. Veter govori
Oblikuje, kar je iztrgal. Sonce se zapira.
Bele zavese, ki uokvirjate temno noč,
ogenj je zaprt in spravljen. Mrmranje
popušča. Vidim travo in petelin z golimi
vratom. Čuva pretoke delfinov. Kost
je obrnjena. V raju se prespi.






Zame si objet in sončen. Je strašno biti samo
ljubljen? Kako naj se razdelim? Ko utečeš,
ko utečeš, ko z mečem zasekaš zrak, seveda me

zaboli, ampak nič ne spreminja. Sploh nisem
premakljiv. Tudi pepel je isto. Tudi razsut
pepel ne izgubi moči. Magma, kaj sem tvoji duši?

Stkan sijem in razbit žarim. Tudi uničevan
pijem. Bi bila odpoved zate zrak? Moč, pamet,
volja in odločitev enostavno ne primejo. Glej,

zdaj sem izpahnjen, premaknjen, odplavljen,
ves sem nahranjen. Tvoj Pegaz sem, ti mi pa v
žnale natikaš vajeti. V redu. Me razmesariš.

Kri nekako poji. Moja bolečina te malo pomirja.
Ampak to je zate drobiž. Zame izguba drobiža.
Nič se ne da spremeniti. Nič. Caf, naj te

zaboli piščal. Tuf, da si melasa v risankah.
Evo, raztrgam te lahko in te položim pol na
levi sedež, pol na desni sedež. Potem odprem

usta in mi kot popcorn letiš v zobe. S koleni
razbijam marmor. Tipi, ki so si hoteli
najprej obrisati oči, raje bulijo v slap.







Danes sem mastna lizika. Sonce tu pada v
Močvirje. Skale izvirajo iz morja, iz nobenega
Hotela se ne vidi v našo nišo. Mahu ni. Belina

Je od rjavine razločna. Nietzsche, skloni
glavo. Pesniško je ženo zakleniti v hotel
in se iti fukat. Rdeči nohti, podji. Palčki.

si kupijo štorkle. Drenjajo se v avtobusni
postaji. Vsi trgajo prvo kožo. Imaš
baterijo? Če končaš v noči v mivki? Če ti

sinica spodleti? Če stečeš po travniku in
dobijo tudi mravlje krila? Jih vidiš v noči,
matice? V noči ne morejo biti ne srebrne ne

zlate. In Nietzscge si glavo umiva, s paro,
potem pa zjutraj, vkeber, grize kolena nad Nico.
Nekakšne stezice prodajajo udi za Rilkeja.

Ti, ki nisi kravlal, z morja je treba zdrseti
V avlo. Daleč od luči, v temi. Edino tu pa tam
Modra svetloba, kot v jami na Buševu. Matica,

akvalunga, gledaš svoje možgane? Disney je
ustvaril kompjuter. Če z utežjo na ravni
ploski udariš česen ali grah, se resnica

spet sestavi? Rišeš premikanje žita v ladjah?
Boš z miško izruval pšenico? Ali požel?
Ali jo valil, da bo vsa kričeča poskakovala

in se otresala? Na koncu ste vedno dva.
Kaj si zamenjujeta? Sidro z meso plava.
Rusalka poklekne in Mucin dom gori.







Najprej je led. Potem borovi gozdovi.
Potem spet led. Človeška življenja so
dlačice. Kolone beguncev, hiše v plamenih,

kriki kot praskanje barv močeradov na
koži v milijonih let. Hočem imeti rumeno
liso. Sonce je zdaj izpahnjeno. Precej

premišljujemo, kaj so naše tace. Šprikle,
ki se po njih napenja žito? Dovolj je
rdeč prah. Dovolj je malo sulfata. In tista

gladkost na porcelanu, je trdna? Usedlina
kave, kot bi jo zlivali velikani iz veder.
Tu stoji Odesa. Tu so lovski psi. Krona,

ki se vstavi v prsi času. Sekularizirana
varianta je, kako se vrti piščanec na
ražnju. Šipa toplote prepušča. Kdo jo

je naredil prozorno? Čigava je energija, ki
hrusta pod zobmi? Ste že razlili kdaj vedro
v puščavi? Kot da bi vrgli kokošim sneg.







<b>1<b>
Geniji porinejo jezik v usta,
osončja se jim zmedlijo.

Vstanejo sveži, kot britvica
iz votline Šalamun.

<b>2<b>
Bruham v sonce.
Rabi me.

<b>3<b>
Če bi ogromno žarečo kroglo spela,
bi travo scvrčalo brez prič.

<b>4<b>
Da začne ovca: be … be … be …

<b>5<b>
Pojdi na pašo s trebuhom za kruhom in dodaj glino.

Vrzi palico, kenguru!
V višinah ni treba pleč.

<b>6<b>
Čevlji so shodili,
pupki so odcveteli.

Vzel sem si deščico za glajenje malte.
Noge so se vdirale v olje.

Solza, prikovana na dno z bor mašino,
kot da bo lokomotiva rinila sneg
s safirjem pešca vkreber.

<b>7<b>
Kje ti dušo gasi?
Med dva kamna gre.

Rudo sem izprosil za amalgam.
Barman je z nostalgijo.






Plamen huka v moje roke. Deblo se nastavi.
Orjem in varim. Lilija, obenem trni, drvi
Kot tramvaj okrog moje glave. Bi držal lahko

Zmotil Kristusa? Bi lahko definiral en
miligram? Ne, ampak tebe potegnil gor kot
zobje. Kot zobotrebci, naprave, ki dvigujejo tramvaj.

Na začetku stoletja so v Lizboni zgradili
lift. Na Opčinah je bilo vse že tam. Nekje
Piha burja. Nekje piješ fado in strmiš na

Morje. Tukaj so ljudje, kot bi na njih
Sedel. Ne fada, ne burje. Samo midva
S Christianom, z njim, ki je od imena ves

Potrgan. Neizpodbiten postaja. Viha rokave.
Kmalu me bo začel mleti sam. Duh nama
Krepi stalnost in voha prave borce. V

Provansi sta se baje z Alešem spogledala
In v ključnem trenutku zgodovine oba
Bleknila isto, česar ne bom izdal.






Otrok si, ki je preveč jokal in se preveč
utrudil. Vse si poskušal. Driblal srca.
Rasel tako, kot je rasla svetloba in glava.

Boril si se kot lev. Ne pusti se razžareti.
Potem šklepetajo zobje. Tonus pade, luč
ugasne, burja zavija in do jutra je še daleč.

Tu so odkrili deblo, staro dva tisoč let.
Izvotljeno deblo. Takrat so ga izsekali.
Potem ga je srečna okoliščina tako potopila,

da je zrak tako čudno krožil, da se ga ni
dotaknil. Kam je skočil iz debla v mrzlo
vodo pred dva tisoč leti goli mož? Ne

povejo, ali je veslal ali se odrival.
Močvirje je plitvo. Je bilo z ločjem
zaraščeno tudi takrat? Dogaja se, da se

vrtinec sesede in se razlije na krožnik.
Tekočina boli bolj, kot če je v trombi.
Težko si predstavljam mornarje, ki se

odrivajo, tu se ni od ničesar odriniti.
Kamni so umetni. Pomoli so narejeni. S
hrbtom vlačiš na kup svojo slavo, da boš

na koncu počil. Če ne počil, strohnel. Če
ne strohnel, nehal dihati. Če ne nehal
dihati, dihal naprej za devetimi gorami.

Mi te ne bomo slišali. Nihče te ne bo
videl. Z nikomer ne boš okušal jogurta.
Kako je, če se moraš boriti za življenje

s posebnimi copatkami iz ovčke v ogromni
prazni hiši in od povsod zunaj vdira mraz?
Če čopič ne prime? Če ni od nikoder sadja?

Vse sem porabil. Nezaposleni Afričani
prosijo za par frankov, vsi si dajejo roke,
tudi oni, in občutek je, da bo nekdo nekaj

prebil. Da bo izskočil iz kože, ker ga
preveč boli. Danes se je polegla dlan.
Preveč sem se zapičil v Christiana in si ga

vzel kot nekoga, ki ga bom oplodil. To je
bil grozoten napuh. Christian je švoh,
je truden, je popolnoma prepojen z

žalostjo in kulturo in mu parniki, ki
plujejo pod oknom, morda več ne pomagajo.
Kaj ti veš? Kako lahko rečeš, da boš ti

zdaj z njimi nekaj počel. Kako si lahko
domišljaš, da boš srečen, če ga boš
odtiskoval in spreminjal? Če ga boš kot

kak silovit veter metal na glavo, ga
potiskal v hrib in mu razlagal, kaj so
Langhe. Langhe so samo zanj. Iz Langh je

prišla njegova mama. Graziellini starši so
iz Kalabrije in Furlanije. Ne eden ne
drugi ne znata zares italijansko. Zalival

si ju kot sodček mleka, plesal z njima,
jima vrtel in prižigal žarnice. Kaj pa, če je
to ritual? Če sem prihajajo sami nesrečniki?

Ki jih potem polomasti soseda, ki ima oči
norih groupies? In še marširaš na konec
sveta. Da bi videl kaj? Da bi srečal koga?

Da bi meditiral o ladjicah iz desetega
nadstropja in gledal prsi originalnih betonskih
galebov, ki so veliki natančno tako kot tisti v

Kopru. Ni čuda, da se vžgeš kot bencin, tolčeš
po požaru slik in potem obležiš. Misliš, da se
boš zbudil v raju, pa se zbudiš na smrt izčrpan.







Preveč življenj si živel. Nisi se
javljal, nisi prišel. Spomnim se obiska
kakih deset let potem iz tvojih zdrobljenih

let. Vrgla sem kopalni plašč na sina,
ko je vstopil v sobo. Takrat je bil že
jadralec in veslač. V Vero si bil

tako zaljubljen, da smo mislili, da boš
padel z ladje. Skoraj bi nam pobrali
ves denar, ker ga na carini nisi

prijavil. V Pireju si izgubil vse,
pižamo, spalno vrečo. Vera se zdaj komaj
spomni Dikana. Ti si ga gledal, kot

da je grški bog. Nikoli ti nisem sploh
ničesar rekla. Samo plesala sva na
terasi, hotela sem se posloviti. Vedela

sem, da te bom po maturi redko videla. Na
fotografijah nisem starejša od tvojih
sošolk. Tretja sestrična mame sem. Nonoti

so se ustavljali pri nas v Rojanu na
poti na plažo v Barkovlje. Imela sem brata
in obe sestri. Nihče ni bil kakor ti.







Fedor je bil sin tete Hane. Pekinške race,
Trubar, vsi se gulijo. Fedor! Spakiral sem te
v pljuča konja. Tam visi in plavaj kot kaka

mala luža. Utrudil ti bom zobe, s šaflico.
Kloniraj elemente. Kloniraj elemente.
Barvit, veder hidrant, ki se bo sprožil

(če ga odšraufaš, prej ne), bo opustošil
deželo. Moka je skrita v škripanju snega, ne v
odtisu, odtis je plah in lahko zaledeni

čez noč. Bodo na bucki pognale rože
više? Se bosta zluščila, kot smo včasih
rekli, gamin in seka? Tvoje srce v odprti,

kričeči torbi? Ventili popokajo je tourrous
sac, pleča mi je zlizala burja. Zaleti se
z bokom, zaleti se v pomol z bokom. V bok

ne narediš luknje. Tito je stal na obali
v Kopru, ko so krstili pristanišče.
Parnik je zalomastil v zemljo s premcem.

Vsi so obstali. Jaz sem z balkona ostrmel.
Naš balkon, pod katerim sta enkrat
prej s Hruščovom že peljala, in smo

mahali in že takrat sem se strašno bal,
da se bosta zaletela v platane. Kako
naredijo šoferji, da zvozijo vedno tja, kamor

hočejo, da se vedno držijo ravne črte in
nikoli ne padejo s ceste (redko! redko!),
minute in minute, dolge minute tlačijo zrak

in ga odrivajo vstran, na sedežih se nihče
ne vznemirja, ko je pa, prijateljčki, zadnja
poteza Roussela, tista glavna, v Palermu,

na razpolago ves čas. Tako kot je bil na
razpolago pas zemlje (še ne čisto oblit
z betonom), ki je vanj treščila ladja.

Titu ni trenila niti rokavica in dvomim,
da je dal koga ustreliti. Mrzle, sive,
železne oči so lahko obalo nazaj zabetonirale

spet čez noč. Italijani so bili takrat na
nivoju. Tisk ni pisal, kdo je naredil v zemljo
luknjo. Tudi jaz. Če bi se vame zaletel

kit in počil od strašnega trka (ali pa ob
breg, čisto zraven), bi se delal, da nisem
ničesar opazil, in vsem bi prepovedal jokati.







Več užitka imam kot ladja, ki odriva
morje, ker ga odriva enakomerno.
Jaz ga uživam spazmodično, kot da bi
sonce ugašalo in se rojevalo. Zato se je
vredno adiktirati. Da se lahko vlečeš ven
in si bičan kot kakšen Kristus. Inženirji,
ki si naredijo taco mostu, hočem reči
nosilce, pa ne gredo v zgodovino.
Manjka jim spazmodičnosti. Če bi mi
vrglo avto z mostu čez Loaro ali pa
vsaj fino rukalo, pa bi si ga zapomnil.
Premik roke je vedno prvi. In odpiranje
ustk: tvojih, tvojih, tvojih, je vedno
prvo, ne glede na to, koliko je kdo star.







1
Izvisi, kdor gleda v planet.
Boki so rdeči kot mame slive.

Uhlji zajčka so včasih za vino.
Če bi se vrgel z balkona na perilo.

2
Sani gredo v nos z zvezo, z notranjim prerezom.
Iz kristala sina je na dlani mesto.

Vzemi zobotrebce in uporabi žerjav.
Omogoči mi ploskovitost.

3
Kdor nabira spomine form,
Ladjarji so libelule moči.

Ti, ki dišiš po topolih, obdanih z verigami,
kamni os ležali na travi in počivali

4
Tam, na belem vrtu, iztrganem iz zgornje stene,
Krila ne trenirajo s pečatom.

Celo rusko devetnajsto stoletje je na potezi z lakom.
Čok je mesojed.

5 V kripti se poročim, v babico izplujem na morje.

Če so pod Ovidom ležaji, tačke narišem na pulchurum.
Moderen sem za poljubljanje.

6
Maršira se do zapaha.
Ni golide mleka na stečkih.

7
Mera jih je zalila s kriki na Boga.






O pogled z okna, ob zori,
iz desetega nadstropja na morje,
svetilnik in parnike v Saint-Nazairu.
Isti pogled: Keller bar, konec Christoper
Streeta, na prekooceanke, ki drsijo po
Hudsonu kot tu po Loari.
Tu olimpijski in počasen, tam
sočen in frišen in črn,
črnec, ki mi je jokal v naročju,
me je pripeljal tja.
Usta črncev so bolj svileno rdeča kot usta
belcev, bolj mehka, bolj strašna, bolj
nežna in globlja. Bolj podobna gobcem
teličkov na Krasu, ki umrejo
nedolžni, še preden jih zakoljejo.
Ti si moj kamen, Kosovel.
Smola, štriki, planke,
katran in tiho drsenje gum.
Bolj se sliši kot pluskanje morja.
Kovanec, ki se tiho vrtiš, padaš in se dvigaš v
alkoholu, ne sikaš ti, sika nafta.
Zakaj v jatah in zakaj kričijo.
Trgajo se. Soda raztrga pogled.
Dokler se spet ne poleže zelena,
o pliš kroglic.
S kredo se palice komaj dotakneš.
Morje za stekli je drugi pol trka in ga
popije. Ljudje se res trgajo.
Trgajo, kot bi se trgale rute. Ta kontinent je
velik. Če ti zagrabi pljuča, ti jih lahko
zmečka. Tu je Atlantik
masiven in siv, napajan z
Loaro. Kamni, razbrazdani kot večnost in
stari. Ob Hudsonu sveže zveri,
druga ob drugi, trgajo gore, hlastno,
morje je še premlado, da bi pomirjalo.






Čeden nemški ujetnik je podhranjen.
Srna je pobegnila z gadu
Sovre ne najdem več sobe,
najemata jo Paola in Spiko.
Beli pesek se blešči kot tisti udarci dleta po bakru sina.
Peš bom šel v Strasbourg.






Kristus je Lazarja najprej povezal s približno
dvajset kilometrov dolgo bež nitko, da je bil
bolj podoben klobčiču kot človeku.
Potem mu je iztrgal jezik, ga razsekal in iz
njega naredil kebab.
Stopil mu je na žilo in šele
potem je Lazar vstal.







Ko si je Braco slačil sviter, je bil
prenežen. Moj jezik je bil kot zmaji in
kače in kot petsto ton težke omare.

Moja ljubezen zadušljiva in pojma nimam,
ali sem mu sploh dišal. On meni je. Spomnim
se, kako sem mu počasi slačil črni čevelj in

ga najprej lizal, potem grizel nogo,
ne da bi se zavedal, kaj naj to pomeni –
zdaj vidim dedeka, kako na Resljevi

zlaga svoje fazane Sovretu na mizo,
ko njegova gospa prinaša kavo in naslov.
Take čipke sem videl tudi pri Moletu v

Krakovu. Kako, da se vam ne gnusijo!
Vedno, ko se kregam, je zato, ker hočem
končno odbaciti tiste čipke pod steklom,

žalostne dokumente tistih časov, ko se
ženskam blede doma, moški kopljejo rudo
in niče nima pojma, kaj je Versailles –

in Lado je sedel na postaji in malo gledal
na morju, malo pa, kaj jaz počnem z
Bracotogvo nogo. Ni čuda, da mi je potem

za desetletja pobegnil in vso svojo poetičnost
zabetoniral v rafale uma, v butade, ki
ropotajo, kot da bodo ožulile hribe. Imel

je tudi ricaste laske, me opisal v krasni
kratki prozi Jan Kazimir, to sem jaz in
mogoče je kar dobro, da me je pobegnil, da

ga nisem raztrgal. Rastko misli, da sem mu
zapeljeval ženo, in da me zato proglaša za
fašista. Obratno je res. On mi je ugrabil

Bracota in ga za par desetletij našuntal,
da je pisal tiste oslarije o Plečniku, kar naj
bi zrušilo Šalamuna in povzdignilo sociologe.

Sociologov je kot trava in dreka in vsi so
butasti in Stara pesem in Mask je napisana
za Bracota, iz Pokra sem jo cenzuriral.






Profesor dr. Klemenc, ki je nekje pri
Litiji sam goji prašiče, je z ruzkzakom
stopal v mesto. Vous qui venez d' italie,

ste pojedli stele? Bi mi jih prinesli?
Kaj pa še, sem mu rekle. Blago ste se
zmotili. Koper ni več pod italijo. Že,

ampak vi, ki nimate problema z mejo, je
kar nadaljeval. Pojdite v Pulo …
V stelah so trupla. Črke dišijo. Kako

filigransko vržeš na jaso in jo pustiš
obležati v sveži travi kot konjsko figo. Jo
popase nebo? Rjavi kot zvit in prekinjen

obroč soda? Kdo faše ob njej tetanus,
strah pred tetanusom, strah, da se bodo
zlomili klini na lestvi, ko bo moral Jakob

najbolj dirkati? Imajo lilije pod zemljo
včasih zanalašč predloge vratove? In kaj so
vratovi lilij? Kot ni nobene srebrne na

podkvi konja, to je vse izmišljeno. Med
prsti si ližeš granit in merkur. Plamen
je nakazal. Loaro so povezali si 404 metrov

dolgim železnim tramom v enem kosu. 61
metrov nad gladino delte. Pod vodo je vse
lamelirano. Luco so tuji kruhki. Torta,

nadškofskega oblast v poznem baroku v
Salzburgu, en T od Tomaža izbijemo stran,
odkrijemo Toro. Dihati hočem po Avstriji.







Vrhunec prašnika. Obel lepe Save.
Kdo je bizarna senca? Tetovirane
roke človeka, ki fotografsko
ustreli. Korobač, vreča, ki se ne bo
&#160;izpraznila. Katera bo dramatično
sešita presta? Iz žakljevine in
pomaranč? Sosedje trejo
sončnice. Jelen si je zataknil rog.
Z drugimi okli je pregrizel banano
silaka. Jelen ne more naprej, ker
leži pod skalo. Ti imaš trebuh
skopuha. Bistra voda teče čez
skale. Jelen diha. Od zadaj prižiga
luči džip. Zbil ga bo kot črva.







O, če bi lazil po bradi in dveh brzicah
naenkrat, z vesli uravnaval čoln kot na
nemških romantičnih slikah, ne, to ni
res, mi ne strmimo, ampak narišemo tudi
mrože s čekani, majhne mrože, izgubljene
v peni ledenih gor in sneženih palačink.
Mrož s čekanom predre mornarja. Ampak
kako naj bi to učinkovalo na sliki? Mornar
leži mrtev na ledeni ploskvi in krvavi.
Francoske drobne zgodbe, ki navdušujejo
harvardske strokovnjake, oni so tudi
francoski romantiki vrnili slavo in
opozorili, kako se celo skiro pojedli
Nemci, ampak kam bo šel zdaj mornar? Bo
odšepal, če ni več živ? Umrl je nekako
postransko, objektivno je njegova
smrt precej gnila, čeprav zasnežena,
in vse to škripa med nabadanjem harpun,
kar se pa učinka tiče, morda to pot res
izjemoma, raje strmim v čisto naravo
kot topla krava na nemških slikah, ker
ti tam vsaj kocine potrga Empfühlung.







Kdo je zamahnil z roko,
da bi olupil jamo?
V nočeh je bela klet,
bog, ki boli.
Bog, ki se
uleže na morje in zaduši valove,
da pokajo kot kremen gora,
popolnoma otrdel. In se lomijo kot
prah pod prahom stopal.
Razveže se zid, razveže.






Krom je pod steklom opazil ladjo.
Smreka se bo zrazletela kot Madona, ki rodi.
Azruna je barva morja in škrlat je barva sivega.
Kri brizga in umaže zadetega.
Juho si polije po očeh.
Para sproži premike prstov.
Ogromne rove parnikov, ki
ločijo zrak,
bučijo v noči pod jambor.







Če narediš iz tekočine pasto,
lahko narediš iz postelje
sveže vzcvetelo goro Ararat.
Pod smokvami so pike temnih
sadežev, žarnice, ki so v
krogih prodrle v zemljo.
Smučale so po rovih. Iz
zidov so pulile kamenje.
Se še daje žamet v slike?
Žaganje v kroglice iz krep papirja?
Kamela, ki ti gre (skupaj z rezervnimi
kantami) v prostor med gumo čevlja. In se
prikloni in pije, prikloni in pije.







Hugo van der Goes, srečal se s topim
Borom. Raztrgalo ti bo opekline. Natrgaj
žajbla in ga zlagaj z žerjavom, od
zunaj, pred okna, za vsako nadstropje
majhen vlak. In Mies van der Rohe,
angeli naj te čistijo, angeli. Še iz
planincev delaš tope debele žuželke z
rdečkastimi krili, ki jih je treba
odtiskovati reže s kovanci. Stopinja me
ne briga. Pretežko je, kar ostane kot
sled. Samo spomin ne sluh in vonj, kako
si zjokal, kako je zaškripal sneg, ko
sem že dvigal nogo. Fotografiral si. Bil
si živ. Slama ni preveč lepo gorela.
Sestre so te zaščitile, kot da so te že
jedle v žari. (Tako kot Victoria Carr,
ki je preletela Atlanitk z žaro
svojega brata  mizo kraljice Viktorije,
ki ji jo brat kupil na avkciji,
so pripeljali pozneje.  Z Metko imava
na njej toast.) In kdo je bil Dos Passos?







Ko sem buljil, buljil, da bi zagledal ptico,
šestdesetkrat povečano smet ali pa kos
rjavordeče, počasi premikajoče se figove
marmelade; ko sem se oziral okrog, da bi
videl, ali je kak piščanec iz freezerja
dan v kartonasto škatlo nad mojo glavo v
kupeju; kdo mi je prekopal drobtine; kdo mi
je brusil led, včasih priplava enostavno
otava ven, jaz pa nimam ne grabelj ne vil,
vsi moji nilski konji so pomrli in sonce
sije za zlata ušesa. Sonce sije za zlata
ušesa, tudi ko jih voli premikajo. In potem
gledal lokacijo. Čisto blizu je, kjer
so jo speljali Rimljani, poleže se, kot
bi šlo za majhne in nizke gričke, zares gre
pa za trdo zemljo, za Kras. Koga briga,
če si skozi okno pometal vse trobentice.






Kdor besno frotira smrčke in utrjuje
mišice, bo še velik. Kva kva jogging, to je
izum za lenuhe in mekožive. Svivi volk
je vedel vse. Avime et gouffre. Metafizične
globine so edine vredne takega natančnega
pucanja. Mladino je treba metati levom.
Ptiči se morajo hraniti. Brez žrtev je
stena sterilna. Zato je tako pomemben
dolg spisek drobnih malenkosti, dolžina
štrika in moč warrov in tudi, kako hitro se
mleko v prahu raztaplja. Kako se kreše
pod zobmi gojzarjev? Kako počivati na hlodu?
Koliko minut lahko zakrinkaš? kaj prinesejo
podhladitev? Je kdo kdaj izpljunil bombon v
skoku? Jani? Boro? Od Dedijevega sina
se spomnim predvsem škornjev. Brade.
Samozavaravanosti in krhkosti. Vse, kar
lahko o njem povem, je, da je prišel k
Mku na čaj in da sem ga ubil. Pahnil.






V moki je moja mitra. V pelerini,
raztrgani na kose in razsejani po puščavi.
Košček tukaj, košček čez dva kilometra,
po kakšnih sedemnajstih, osemnajstih
vijugah, ko sem že odsedel na klopcah,
boah-ki-so-pogoltnile-slone, ležalnikih.
Pesek se zatika. Hrope, če je len, hropi.
Bo kokoš zlezla čisto postrani s svojim
grlom? Kokoši so na dvorišču. Planejo za
koruznim zrnom. Če ga zgrešijo, zabremzajo.
Ampak teža, kri, mast in kosti niso
tako čvrste kot jaguarji. Ki ležijo vedno
pod palmo, nategujejo štrike in z baterijo
vedno presvetlijo kompleten štedilnik.
Skrbni so za tako kraljevsko žival, dosti
bolj odvisni od jate ptičev, kot se na
splošno misli. Tretji kos pelerine in jih
bom začel zbirati. Navlekel si jih bom kot
cigani gume, ki jih v predmestjih kopičijo,
včasih odprodajo za otroška igrišča, ampak
v glavnem zažgejo. Veter ne gane barake.
Stolp se razdiši. In v močvirju in med
močvirjem, Camargue, trs diši po dimu.






Opredelil se je.
Perzija je tiščala skoraj.
Gležnje si je razmočil in namakal.
Lahke je bil samo še s lutenjsko.
In je moral radirati brbotajočo maso,
ki se je razlivala med vrtinci
strašnega temperamenta Lustigerja.







Juarroz je bil tak, kot so mi pravili,
da je bil Castaneda, imel je mastne, ravno
počesane lase, strmela sva v grapo, kje je bil
sam kamen, o sebi mi ni znal povedati
nič kaj več kot o Danteju moja nonica.







Recimo , da je tristo kosti v tvojem gležnju,
jaz bi jih razbil na sedemsto trinajst, jedel
bi jih, jih pregrizel, kakšno izpljunil kot
koščice, kakšno dvakrat pregriznil, zamajal bi se
mi zobje, ampak sklenina bi obdržala sonce,
obdržala bi ga v rokah, ki bi delale ac! ac!






Brez copat si in ne vidiš pokrajin.
Steklo ti ne prepiha pljuč.
Črv si in srna in kripta in sfinga.
To vidim s terase.






Kolporterjem po grlu nežno padajo brisače, ki se bodo
umile, tako kot sveta noč.






Izmenoma sem si slinil roke, da bi lahko gozd
sploščil.
Da bi lahko recitiral Racina.
Da bi popravil šotor, ki ga je
Artaud preluknjal Valeryju.
V kepi snega je bila sipina kost,
ki se je ob zdi razletela. Ko je bilo s
testom napisno MORJE na šestih
vojakih, kje je bil sedmi? Spomnim se, da so se
neznanci priključili, da bi se igrali, ko so
fantje že hoteli vstati.
Zmrazilo me je.
Črno sonce bi se raznesli kot kake solnice za spomin.
Črno sonce je bruhalo bele pene.
Svetloba,
Temno siva nad grički na drugi strani delte
Loare, je popolna drugačna od svetlobe neba nad
oblaki, kje se dani.
Seme izbrusi kocko.






Vidra je, kot bi pojedel Bocaccia.
Združil si mu plašče.
En tak se je slišal med škripanjem galebov,
imenoval se je Capitain Beef.
Spominjal me je na Pirjevca.
Čarovniška kapa, plašč, podložen z vijoličasto
svilo, prišit lunin krajec in zvezde.
Sonce ga je sfrotiralo.
Scvrla ga je belina.
Je krajec gor kot kroglice proti moljem,
ki jih nične en vzame iz predala?
In zakaj ne bi galebi letali od
zgoraj navzdol po ravni krušni črni, kot ko
diamant prereže steklo. In zakaj ne bi
svetlini, bil tak, kot ga imajo ljudje, velikani,
ki bi lahko ravno tako mlaskali listja nad
Loaro? Zlivalo bi se jim in utripalo
kiklopsko oko.
Goya jim vozi listje v usta.
Vse je rjavo. Vdiram se v
glino, b bodičaste plašče kostanjev,
zebe me. Je jesen tako zgodnja?
Navali in napolni usta.
Nadzidek so preizkusili, tako da so
nanj dali plesati bika. Odtod
ogromen bik po avtocestah v Španiji.







Plečata mumija pije kamilice in iz gradu
zbeži. Roke so jamaste in strme. Cvet
se veže na kemikalijo. Oči vidre so tehnične.
Nutrija, z brki, v krilcih, hodi po stopnicah
navzgor. Baci to, mi je rekel Danilo, ko
sem kadil po strmih stopnicah v Vilenici.
Delaš skulpture iz mesa? Je Artaud
zaman razdiral Valeryja? Kako ohraniti
in navlažiti? Imperij polira gladino. Rane
morajo vreti. Cel svet naj šiva gumbe, kot
Portugalka, z enim cvirnom. Silhueta gumba in
goba atomske bombe, se v deblu še igrajo
palčke? Ko stečeš v tunel čist in pritečeš
ven črn kot dim? Ptiči v mazutu. Ni več
mogoče ne vem kaj narediti in recitirati
Racina na skorjo. In spet reči: savoir,
pouvoir, vouloir, ko belo vrelo sonce
v višini šestih križev čaka sedmega.








Cekin, v kriku galeba, ki me drajsaša po
ušesnih dlačicah. Za dimniki je proza, za
nosilci mostu zora. Kaisarion, v rožasti
svili, s hijacintami, je bil poetičen. Od
od so vsi šli. Majakovski, Nabokov, Desnos,
Metka je z mamo strmela v Normandie, v
kabinah še zvita skupna ležišča zaradi
vojne. Vkrcali ste se. Ni spominov. Spomni
so njegovi, ki je bil podoben Toscaniniju,
včasih Chaplinu. Zato je Metka nanj
kričala še v poznih letih s takim morilskim
hladom, da sem se dvignil, odšel in prisegel,
da grem v noč tudi pri sedemdesetih, če bi
name kdaj padel samo procent takega hladu.







Sanjal sem, da sem ustvaril tako gosto drevo,
da bo ustavilo tehniko. Božje oko bo prodrlo do
špice glave. Že najvišji list – krotke pasme
se manj znucajo kot ostrige, vsi trije
dimniki Normandie so se odlomili kot suh
sladkor – bo začel piti bogeca in ga
gravžati. Škoti bodo razgrnili kilte že tam v
višavah, kamor skuša splezati Mariusz, ker
pravi, da je ob Amazonki v zgornjih plasteh
dreves še obilo žužkov, ki jih bo imenoval
po sebi. Koga nismo vse imeli, da bi pil
in popival belo smrečje. Ivje, ki zdrobi šipo.
Disleksičnega švedskega kralja, ki se lahko
zajeclja sredi rituala. Je dine avec le roi,
mais je pense a toi. Ampak zdaj smo v Braziliji,
šotorišču šerp. So pametne in humane oči
najstarejšega, ki je pašto – mamice in žene
jim kuhajo še vedno preprosto kot v Corleonu -
tudi tu? Šerpa mi glanca štedilnik. Ali,
če sem natančen, jaz sam sem hrepenel, da bi
si kupil pribor za čiščenje čevljev v
Skopju na poti v Grčijo. Sedel bi in
pušil in tu pa tam očistil kak čevelj.
Verjamem v svilene čeke in pauvrete.
Ampak ob najvišjem borovcu ob Amazonki
šele postavljamo mizico, šele razgrinjamo
prt, žužke vabimo v skledice, da jih
bomo kopali. Se božje oko z gostim smrečjem
lahko zabaše? Ali ni dejstvo, da najprej
izdelaš trup, mu podpiraš boke z grmadami
lesa – ne zgorijo, odstopijo, ko se
spuščaš v morje, trak, na katerega je bil
obešen grozd Moët-Chandonov pa vihra za
ladjo, ki ima ob bokih še bele packe -
et apres? V Saint-Nazairu so tudi dolmeni
in menhirji zgrajeni trdneje. Koga
skušaš zbegati z vsemi temi nadstropji?
S prerezi kabin. Z lutkami stewardov,
s cigarami, ki še ležijo pripravljene,
da bo kapitan kadil. Ou fumer ou ecrire.
Ampak kaj se dogaja z Mariuszem, je že
razpakiral? Je že našel kaj za v mešiček?
Me je dobro popravil? Spodaj, bolj dol
naprej, vemo, kakšna je džungla. V trdi
temi se v njej napajajo zajci. Artur
razkazuje svoj fušto. In komu iz nosa
kaplja sreča na vse prebivalstvo pod
platanami. Prav je. Skodelice naj se
pijejo, propelerji naj se vrtijo, prvi
listek na najvišjem drevesu naj bo
podoben lasu pleškota, naj se vse lesketa.







Šampanjec naj ti servirajo v postelji,
hladnega, ko se še vroč prebujaš.
Rasputin je preveč smrdel. Tudi Foscolo
in Leopardi, oba sta gradila stopnice
za Nietzscheja, plavata v Gai savoir.
Bo tundro bolelo ciklično. Bo hrumel led,
ko bodo brizgale kroglice v srce Romanovih
kot hlapi? Češe se vitez. Prebudil se je
zamišljen. Sonce, ki buta v vrtine neba,
kot na to gledaš, za nekatere ura, ko
te ustrelijo pred zoro, zame neskončni
dar rdečega, vijoličastih in plavo sivih
modrin nad mostom čez Loaro. Včeraj
sem moral nekaj spisati za gospoda
Georgea Lamberta Bristola, silno je
radoveden. Lučke v mestu še niso ugasnile,
dvojnost leti nad galebi. Kažejo svoje
akne. Tu so ptice s tako dolgimi kljuni,
trenirane za blato pod močvirjem kot
tisti kanarčki, ki kar popiknejo. Vsi
letijo. Žabice, polžki, školjke,
Krombergi in adoratus. Malgaš z
Madagaskarja je vzpostavil črepinje
ladij. Črnčki plezajo na razbitine,
reševali so se pred tlako. Buržoazija
iz Nantesa je papala suženjstvo. S
karjolami so lomastili po ruševinah.
Blagoslovljeni trakci. Ki jih prerežejo
drobne punčke in škarje nazaj odložijo na
s plišem podložene košarice. Hangarji so kot
nebotičniki. Hrustaje selotejpa je v sorodu
s soncem. V tišini se plazi. Buta ob okno.






1
Imena, ki jih daje sonce sebi, ne zadostujejo.
Ni še konec. Še smo sladko, krhki, mrtvi. Dlan,
ki gre v grlo kljuna, postrani, kot sablja,
tam lahko obleži. Kot kapljica potu te lahko
zadane v čelo.kaj je počel dr. Gachet tistih
štirideset ur na polju, ki so potem pripadale
Smiljini taščo? Me je menjaval rjuhe? Je gledal,
kako kaplja? Ampak, kaj hočeš, so bile zadnje
besede Theu. Nisi navaden prodajalec Corta.
Posvečen si. Sodeluješ v bitki. Premočna svetloba
začne pritiskati. Ptiči bolijo kot črni mehurčki.
Jezik se trese, valja se kot ranjen kit. Moti
ga forma, prevelik je. Koža zdrobi marjetice.
Leži čez potok in mlinčke. Vda se pod koraki.

2
Eni so beli, eni so črni. Krokarji ne letijo
nad vodo, ampak nad polji. Galebi hribe
brišejo. Njim je spomin na modrino, sendvič
so v pasti, dovolj, da lahko letijo do
Mostarja. Tudi jaz sem jih gledal. Ko sem
razdelil punce. Takrat sem lahko še delil
ljudi. Je trenje med živimi in mrtvimi
prodajalci platna resnično? Slike so
oblečene. Človek, smotek v njih, se kadi kot
cigara. Zvonec napoveduje dvig zapornic. Suhi
doki se polnijo. Vzdržala boš, materija. Pod
barjem, pod vročim železom. Vžigaš se, masa
vode. Kdo potrka, ko se nebo trga? Črepinje
so samo črepinje praznega. Skačeš po njih
kot kak baletka, z rezervnimi šopki. Koža se
je. Mi smo torba. Mi smo črno, veliko, ognjeno
salo, ki tišči, tišči, dokler se z jezikom
ne dotakneš svile in lima, spoznaš potnika.

3
iiii, črni! Iiii, beli! Voda se vsiplje na
moko globlje. Poješ platno, preden postane
platno? Kako spremeniš tube v žlice? Je šlo
čez? Enkrat ne bo šlo čez? Vsi bolniki so
si jezike odgriznili v napadih epilepsije,
jaz sem pa bral Delo. Vincent je pisal Theu.
Boljše se počutim. Bolj sem živ kot mravlja.
Tak se tudi naspim. Ko pobegnem v novo obliko
(mravlja). Vsaka moja dlaka je apokrfna. S
tem se rešujem. Apofatičnost daje tisti sladki
okus samo mladim. Delijo si ga kot šopke rož,
umirajo, bruhajo, izvirajo, lepijo plakate. Pod
mojim oknom pa plava tanker, trebušasta ladja,
z dimniki kot kopiti, ki so umorila glavo sonca.

4
Krom, ki te lahko naredim za Tonija. Samo še
ti me kličeš Tomi. Ovid se potunkal. Iztrga
te, preden narišeš sapo požiralniku. Jaz sem iz
Dekanov. Celo življenje sem bil v mornarici. Moje
obliče se ni spremenilo, nikoli nisem govoril o
ženskah. Predaval sem v Splitu. In zdaj tako. Če
dam dlan za prst zemlje, je prav, če jo obrnem in
s hrbtno stranjo gleda gore, gleda Velebit.
Evkaliptus plapota in šelesti. Oljka, težka oljka,
oropa svoje podložnike. Boš videl. Vsa rdeča je.
Valili in se prekopiceval v zraku. Ko smo
pristali za škarpo, avto je bil totalka. Takrat
bi si lahko odgriznil jezik, pa si ga nisem.
vidiš, boža. Podpluto je moje obličje, meso boža.

5

Vsi katoličani pogrkujejo.
Katoličani jejo bore in malhe
in mirte in stavbe.
Dan na dan prosijo.
Sedem belih ladij.
Zvonček pozvoni. Microwace izpiha.

Zdaj je prenehalo bučanje.
Zdaj šele sonce diha.
In če mi pošlješ še petdeset frankov,
jo bom lahko poročil. Dobra je.
Imela je koza. Ni več lepa.
Dobra je. Ne morem je zapustiti zaradi
raztrganega obraza.
Dobra je.
Ti si moj brat.

6
Fou de Vincent.
Herve in Theo si podajata roke.
Zajčki ležijo zmočeni na skrinjah.
Jagnje piska.
V pečatu je noč.
Zlilo se bo. Hrumelo. Bliskalo.
Žar bo nad Assunto in
Koprive so poležane.
Saj ne bi vzdržala nobena koža.
In še vedno lopata.
Ne pokopljemo s stroji.

7
Zataknjen za naslanjač. Imenovan.
Zataknjen za naslanjači. Imenovani.
Vidiš, da se zbujaš? Polkna so razbita.
Grgramo po vrtovih, ki se po njih
sprehajamo v fladah.
Mangions les huitres. S holcarjem.
Dišal je po senu in Mandelštamu.
Bil je suh. Nosil je škornje.
Nate mislim, Srečko.
Kako si rekel: če zmanjka kruha …
Kličem te, ne ponikni v vrtu.






Njeno veličastvo moča, ki je strimala že
neštete krave, bo tudi to. Naučili jo bomo
hoditi. Mukati, meketati. Naredili ji bomo dve
glavi. Eno za dušo. Eno za praznik. Štrlela
bo in racala kot kak konj. Nalepke se posušijo.
Tolčeš v skalo, da bi jih izpulili. Spomnim se
tiste deske mostu, ki ji nisi zaupal. Moral
sem te poriniti. Mah je bil prazen. Bela
Sivo bela. Zelena. Rjava pod sivo belo. In
pod njim gouffe. Ne da bi se ne mogla zložno
spuščati. Nisva hotela. Nisva se hotela zložno
spuščat. Celiti. Celiti. Celiti. Celiti.
Nisva se hotela zložno spuščati. Si videl?
Z rdečo je preštirhal kamne. Razlike je sedem






V tremi velikonočno spetih bodo rezine
jasne. Pena. Dve na dve. Ladja. Hasne.
Spomin spomina je zložen na filc.
Zalivani in mastni so deli. Najprej
jih je treba umiti v bencinu s prsti.
Potem posušiti. Potem naj jih
sosedje na preprogi gledajo. Se lahko iz
teh šahovskih figur naredita dve
šahovski figuri? Ali morda eno likvidirati?
Jaz bi bil asistent, ampak smo, če bo
tudi on. Jaz bi šel, kamor že koli,
direkt objet s prijateljem. Olupile bi se
noge, če bi moral okrog drveti sam
po pesku. Saj se bom vrnil iz Amerike.






Da se fotografiram, je v skladu z Bogom.
Luske venejo. Ribe, ki jih imam v tolmunu
kot brate, bi bile rade vedno na špici vode.

Ovce samo napovedujejo, da bodo zame. Njihovega
toplega kožuščka ne bi mogel kako uporabiti?
In dlaka, vrtnica v božji džungli. Triglav,

odmetavan od Aljaževega stolpa dol, vse, kar ni
temna, okorgla pot dlake. Se kupi kamenja
razporedijo na nove? Potujejo, se premikajo

kot zglobi? Zglob! Ne sklep, je bila
odločitev moje mladosti. Kot če bi se obdal
s kockami. Ki so bile kište pomaranč in

banan. Lahke, da jih lahko asm premikal,
česar Ramzes ni mogel s svojimi kamni.
Je kdo izračunal, kaj vse je izgubljeno, ker

njegovi materiala ni bil tako lahke kot najin
z Rikotom? Dovolj je bitI direktor srednje
majhnega izvoznega podjetja (hiške!), da

lahko gledaš ramzesa. Koliko prostora
je imel, da se je lahko zleknil? Kje so
bile njegove ženske namazane s črni?

V Nilu tudi ni bilo prisotnosti. Nihče ni
prišel ponujat hrbta galeba. In galeb sam
ne svojih prsi. Dlake, ko začno padati

z golih teles zrelih žensk pri Rubensu,
ko ga mine trema pred Katarino Medičejsko,
niso žive? In v Nerudi, ko dela žabice? In

Milosz, njegovi stavki, ki jih je spregovoril
s Kocbekom? Ne čujem dobro. Kdo naredi mandlju
barvo? Kremo, obleko, vtičnice? Če ti je

naročeno: polizal boš pesek, tisto stoletje
ob tisti uri, tri metre stran od zakopane
klopi lačnega Malega princa, se klop prikaže?

Ni, da jo je treba od nekod prinesti? Izginili
so beli Rusi, starejši pari s kužki, ki so
potovali od maše do maše, od parka do parka.

Kje je stara gospa, ki sem hi nosil kovček v
Pireju? Eine Bildauerin. So se glavice iz gline
razsule? So bili kopija moji angeli varuhi?






Biseri bele matice,
ogromno belo letalo galeba na poljem sivke,
hišic, tovarn ob reki,
Trideset metrov visok bleščeč pleh,
dolg pol kilometra,
Tam se možgani zlivajo na papir.
Veter niha jeklene vrvi.
Ne moreš lesu - čolnič - osmukati sivega betona.
Puliš dlake, odpihuješ lučke.
Bi gredelj ladje, rebra stali na
vesti? Je delavec, zamašen v teron,
podoben črncu z Madagaskarja?
Črno kožo ima,
sveti se kot koža igvane. Je
veli krokodil, ki pada na obe plati in
vihra, tolče po svojih jabolkih,
še igvana? Doktoriraš in hočeš
v gredelj dinozavra.
Čokolado mu daješ iz ust, avtoma spušča
šapice in potem gledaš, kako se na travniku
zbijejo. Vsak mora prinesti petnajst cevi.
Tri oprtnjake. Dvajset, tudi do
ssedemindvajset štikcev.
Vsi imajo napete mišise, vsi imajo
iste kretnje. Razstavljajo in sestavljajo svoj
bicikel. Bodo kam šli?
Zakaj ne dajo raje dela čistilcu čevljev?
V Smithsonianu so najdaljše kosti.
Neki sladki sok, neki razcapani
prošek je na voljo turistom.
Šolarjem imajo v ustih. Pogled je na sliko.
Koža se bo rehabilitirala.






Donda, Jakob, seme, funtek, kaj še
rabiš, kaj še hočeš? Matrikolirati svojo
žalost? Odležati v ptičjem gnezdu? Od
Skitov na pričakuj soli. Važen je nov
trak. Od kebrov, zluščenih in sprešanih,
z motnimi, rjavimi opnami, tečeš po cvirn
in terpentinecc? Terpentinjak? Od krame
razdejan števec? Terpentinov, zbrisan,
ogromna risalna deska, danes elektronsko
vodena, v muzeju, je takrat še bolj
ropotala. Ko je narisala Normandie. V
Pragi so ure na bremze. Pride ven kolporter,
skoči, pokrije se s klobučkom. Lisici da
vohati vreme in se odkrije s svojim škrlatom.
Je padel kdaj v boben? Je ustje Loare kdaj
pogoltnilo skale? V Limasolu sem si
porisal vse slane koščice. Rimbuadu je
pel bič nad sužnji. Dihtaj kokoš, kokoš
dihtaš? Ne mi zboleti za gripo.






Čotasti veseljaki, ubiti za gnido,
pomeni to luščenje dobrega? Zlo-
česar nismo poudarili prej – ni prečno.
Lahko ga definiramo kot krožno.
Pikasto ali pegasto, samo pri
majhnih deklicah ga požrejo hruške.
Zakaj? Da bi bila koža hrušk talec peg?
Tudi gasilci ne odložijo lestev, ko jim
zgorijo hiše. Pospravijo jih in zapakirajo.
Šlauhe zavijejo po proceduri. Če se obesiš
pod konja, mu od spodaj gledaš v vrat,
mu zaupaš, trepetaš za konjička – on
je močan, ne ti- si predstavljaš, da
bi na njegovem vratu – zgoraj – ostali samo
prekrižani prsti, ker bi ti sunek dlani
odtrgal? Zlo v kibli dreka. Zlo je v
vsemirju. V soncu, ki ne popiha več.
Lociranje, so to samo šprice in packe,
ki drvijo in se razporedijo po vodi?
Bela pena je samo, ko se odrineš. Pa potem
v brazdi. Potaplja se diskurz o zlu. Zdaj
je mirno zelen, skoraj siv, samo še malo
penast od remorkerja. Z valovi se zgublja.






Spomin trga roko. Iztrga jo in zaceli,
našpika kot krvavico. Si bil prenašan v
nosilnici? Če primerjaš kožo sužnja?

s podplatom zdajšnjih, ni čudno, da si
začuden. Kje stanujete, koliko kvadratnih
metrov imate, imate centralno? Se vam

kopičijo računi? Imate na ramah kanale?
Si lahko ogledam, kako to držaj vse zripsa?
Če bi maziljeni Aleksandrijec vse malo

poslušal Balzaca, bi se mu takšna pripetila
tudi res lahko zgodila. Ne moreš obžalovati
ribe, da ni peška. Ne moreš kričati in

trgati zgodovine, ker takrat še ni bilo
muslina. Če si si ga zaželel v paleolitku,
si skrepenel. Tvoje hrepenenje je butalo

z valovi Atlantika in rušilo, skale,
dokler ni bilo muslina. Takrat si muslin
še razdajal, pozabil si na vse, razen na

barvo. V njo si namočil kožo, jo
previl z vlakni, pil, pil dolge
požirke temnega čaja, da bi skrajšal

čas, če bi se kdaj muslin spet zbudil.
Pomagal si secirnici. Pomagal si
dr. Tulpu oči držati na tnalu.






Ni dnevnika. Ni žic. Ni čofotanja.
Ko vzameš dojenčaka iz banje, gleda, ne
kopa se, zaviješ njegovo telesce v

svetlo sivo zeleno brisačo, ali ga samo
pivnaš? Ni dobro misliti. Kiti odpirajo
rokovnike na Atlantiku. Povezujejo

noge, kožo, žile? Ni bilo stekla.
Preden je bilo steklo, je bila alabaster.
Svetilniki, postrojeni v vrsto kot pod

kako žajfo. Nebo se je moralo
presopihati. Na tretji petini mostu.
proti Vendeji je prodrlo skozi oblake.

Ne samo. V obliki sonca. Ne kot sonce.
Kot nejgova luč. In še to se samo
odbija, leskeče na zgornji povrhnjici

gladine Loare, na prostoru, ki je
vzplamtel. Loči se od prvega in
drugega pa tudi od sedmega, osmega

in devetega nosilca. Videl sem ga in
odtipkal. Kot da bi se igral z vajetjo.
Kot da bi nosil dosežek tehnologije.






Vračal sem se po rue d' Anjou. Naprej videl
ogromne bule, grbe, ki jih je naredilo popolnoma
porezano drevo. Nega, nisi prehlastna? Ni
skrilnata streha zamenjevala z nečim, kar bi
bile lahko tudi črne deske? Potem sem videl tigra.
Šotor cirkusa so že dvignili v zrak, kletko je
imel na kamionu. Mrtvo ali pa zimzeleno. Po
bulevarju palme. Pijem l'eau de source. Vlačim
jo kot Bog roso, na hrbtu. Tigra si pravzaprav
niti nisem šel ogledat, od daleč sem ga ošinil,
spal je. Mudilo se mi je v svoje deseto nadstropje,
od koder brizga škrlat. Kot da bi se s slino prsta ugašal
konju grivo. Obrežja osvetljujejo. Bogami sonce.
tovariš se kot groš. Prebijaš himen opni moji.






V Krapini, na sivo zeleni pručki, kjer med
Irhom in Bavsom leže kosti naših dragih, razkopali
so jih razbojniki. Roza prebarvali stene,

obnovili štukaturo na stropu – na koncu se ti je
odprlo, na koncu, ne, ko sva še vsa preplašena
grizljala v East Villageu – tudi me zanima,

kdo te je tako globo vzel v službo? Lastna
strast? Amerika? Moja bivša žena? Vi se šel
fukat samo zato, da bi lahko referiral? Veš, kje

je stanovala Mata Hari, ko je pršila v Madrid?
Tam kot jaz. Tam kot zdaj Michael Jackson.
Jasno, da ležem. In zmeraj si bil prestar.

Mirno in skromno smo stanovali v hotelu, ki je v
njem prenočevala Virginia Woolf. Dvomim, če je ona
v dveh zaporednih nočeh srečala Kamo Kamando in

nepismenega Estremadurca, dejansko nepismenega kot
gora, ki se je izgovarjal na oči, in potem še z
njim debatiral v isti ulici, se smejala, se pošpricala

s sledmi oljke v olju, da smo hitro pograbili beli
prtiček, rekli oh, oh, ga pomočili v slatino. Take reči
z rekelca najbolje spere slatina, Jančar dixit






Vzdihuješ kot meh, ampak iz meha je že vse
izletelo. Hot air. Sam utrujen, razžarjen
žar praznega. Se uliže, če pride slamica

v tanke prostore, zgori? Ali v rdeči črti
pozdravi, pozdravi, preden zgori? Kaj te je
čuvalo? So te močili z gobami?

vrtel vse tvoje življenje svojo tovarno
morja okrog tvoje glave? In papk in
rdečih lisic, ki si jih odpeljal zraven?

Preveč prostora zasedaš? Si predstavljaš,
koliko prostora naenkrat, kaki ugrezi,
kake divje skale, kanjoni v pesku,

alge in čevlji, ogromno štamacov in
čevljev ljudi, ki so si jih pustili
poplaviti, bi se odprlo za nas? Ves zrak

pod gladino, ki ga še nihče ni preletel.
in če bi se ulegel na kamen s patkami gor,
prvič bi bil hrbet na kamnu, prvič rumene

forme v zraku. Zdaj si kot zaledenel
kegelj, hot air, ležeš, čez Loarno ni
gričkov, rima ti usta pači. Je to, ko

celo moji prijatelji rečejo mladim
pesnikom, da sem nevaren. Naj se me pazijo.
Da sem nevaren. Da sem žrec. Da sem

objektivno naraven. Da ni važen moj
značaj, namen – relativno velika
odgovornost, krvoločnost dobro držana črta

med duhom in mesom (skušnja) – amapak
to ne spremeni dejstva, da sem nevaren.
V šop slame lahko spremenim cele narode.







Ja. Zgolj stvar
okolja je, če sem
genij.

Genij je
koleraba v repi v
ohrovtu v

celofanu
v zmrzovalni skrinji.
v

flajdi se spušča po
beli koži in
zgrmi v kotne

mešičke.
Mravlje so iluminirane.
Basta




