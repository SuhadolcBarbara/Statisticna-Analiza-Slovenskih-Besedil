Naivna Nežika
 
Tam v dolinci za vasjo
je ovčice pasla,
lepa, mlada Nežika
rožica prekrasna.
Za ljubezen je bila
malo še premlada,
radovednost jo je v to
vlekla kar močno.
 
Pa privriska čez goro
s harmoniko mlad Francelj,
jo poprime za roko,
da bi vzel ji "krancelj".
Tega dati ti ne smem,
so mi rekli mati,
saj nedolžnost naj bi b'la
samo za boga.
 
Francelj pa tako si je
nekaj lep'ga zmislil,
da gre k bogu špilati
za rojstni dan nocoj
in nedolžnost ji lahko
odnese tudi zraven,
da prišla bo v večni raj
vse za vekomaj.
 
Se takoj je strinjala
in hlačice dol dala,
ko položi jo na tla
vsa srečna je bila.
Še poprej ko se zave,
kaj je sploh storila,
je nedolžnost njena
že k bogu rajžala.
 
Ko domov privriska
k mamici vesela,
že po rit' peliska
palica debela.
Ti naiv-naivnica,
kaj si mu verjela,
saj je muzi-muzikant
en velik prevarant.
 
Drugi dan pa zopet
šla je tja na pašo,
nič ni b'la vesela,
ker je rit bolela.
Ko pa pride Francelj k njej
se je pokesala,
žal mi je pa kar močno
da teb' sem dala jo!
 
Francelj potolaži jo,
pove ji to novico,
da boga ni b'lo doma,
nazaj jo lahko da.
Nežika presrečna vsa
je hlačice dol dala,
kaj se pa potem zgodi
si mislite sami!
 
 
Ko ljubezen mine       

Že dolgo je tega,
kar sva skupaj sanjala,
vse kar sva si želela
je usoda vzela.

Ko gledaš me v oči,
mi pogled tvoj govori,
da v tvojem srcu zdaj
zame prostora ni.

Nič ni bilo besed,
le ujet en sam pogled,
v otožne te oči,
kjer solza se iskri.

Hladen stisk dlani, 
še zadnji up splahni,
da bi morda še kdaj
vrnila se nazaj.
                                  
Želim ti srečo vso,      
ti pojem v slovo,               
čeravno v zakon zdaj
z drugim boš odšla.

Na dnu srca bila 
si mi zapisana,
daleč grem svojo pot,                 
brez tebe v nov dan,
od tebe stran.


Spet bo prišla pomlad
 
Ko mraz je in sneg naletava,
ko zunaj so sive megle,
na sončno obalo se spomnim,
na ladje, ki v valjo hite.
 
Se spomnim na duh rožmarina,
ki v parku pod hribom dehte,
na oljko samotno se spomnim,
ki v vetru skrivnostno šumi.
 
In v mislih poslušam valove,
ki preko gladine hite,
prijateljev starih se spomnim,
široko imajo srce.
 
Se zbirajo v krčmi ob morju
in pojejo pesmi na glas,
se spomnim še družbe prijetne,
še leta med njimi sem jaz.
 
In spet bo prišla pomlad
in toplo poletje,
ko v soncu žarelo
ob morju bo cvetje.
 
Takrat se podam na pot
na sončno obalo,
prijatelji stari
tam čakajo me.
 
 
Na plesišču
 
Korajžni muzikantje smo,
po belem svetu rajžamo,
tam kjer veselje je doma
nas vsakdo že pozna.
 
Igramo polke noč in dan,
prav vsak od nas je nasmejan,
prešero si zapojemo,
vsi dobre volje smo.
 
Ko veselica se začne,
pozabljeno vse drugo je,
igramo, pojemo lepo,
da v srcih je toplo.
 
Ko zarja jutranja zardi,
domov se nam še ne mudi,
veseli vsi bodite zdaj,
veselju ni še kraj.
 
Danes na plesišču zopet je veselo,
staro, mlado se je ob polki zavrtelo,
ko ob polnem litru vse me bo pogrelo,
vsem se bo zazdelo, da je prelepo.
 
Danes na plesišču zopet je veselo,
staro, mlado ob plesu se je razživelo,
kmalu se čez rame skupaj bo obljelo,
z nami bo zapelo, vriskalo glasno!
 
 
Ni bogastvo vse na svetu
 
Ko slovo sem vzel od doma
in zapuščal rojstni kraj,
sta na pragu oče, mati
mi dejala kot tedaj:
le zakaj se v svet podajaš, 
ko pa tukaj je lepo,
ni bogastvo vse na svetu,
si zapomnil vedno bom.
 
Kjer cvetoča je dolina,
tam je zate pravi raj,
kjer mi zibelka je tekla,
tam je tvoj domači kraj.
 
Čist potoček mimo teče,
svoje pesmi žubori,
kjer si prvič rekel: "mama",
tega ne pozabiti.
 
Zvezdnato nebo
nad mano je bilo,
ko stopal sem čez trate
v rojstno vas domov.
 
Za vedno sem se vrnil,
obljubo sem si dal,
da srečo jaz po svetu
ne bom, ne bom iskal.
Tako je življenje naše

Tam ob gozdu sama zase
hiša slamnata stoji,
v njej pa mati čisto sama
žalostne prešteva dni.

Vsi otroci so že zdavnaj
šli v daljni, širni svet,
nihče ne skrbi več zanjo,     
pa čeprav jih je deset.
                                                   
Vse okoli njene hiše
mah prerasel je poti,
krov že krovca svojga išče,
streha slamnata curi.

Pod kozolcem zdaj sameva
žalostno leseni plug,
ki so očka z  njim orali,         
da pri hiši bil je kruh.
                                               
Mati pa uboga sama
nima tistih več moči,
proč se žalostno ozira,
čaka na poslednje dni.

Tako je življenje naše,
vse se ti lahko zgodi,
da na tvoja stara leta           
sam ostal boš tudi ti.


Mama, hvala ti
 
Na svetu lepše ni,
kot ti mama moja si,
v kodrih zlatih las
se skriva lep obraz.
 
Pogled tvoj in nasmeh,
pa še iskrica v očeh,
ves trud in vse skrbi
v obrazu skrila si.
 
Ob zori se zbudiš,
brž na delo spet hitiš,
od jutra do noči
zame vse storila si.
 
Ne vem kako ti naj
to poplačam vse nazaj,
za tisoč vse stvari
le prisrčna hvala ti.
 
 
Harmonike nežen glas
 
Mlad fantič sredi vasi
je harmoniko igral,
mu pesem je zvenela
kot, da igra piščal.
 
Harmonike nežen to bil je glas,
ki seže prav do srca.
 
Pred hišico sredi vasi
ob večerih je igral,
dokler na nebu mesec
ni milo zasijal.
 
Harmonike nežen to bil je glas,
ki seže prav do srca.
 
Pred hišico sredi vasi
nihče več zdaj ne igra,
ostala nam pa večno
bo melodija ta.
 
Harmonike nežen to bil je glas,
ki seže prav do srca.
 
 
Se spomniš draga
 
Se spomniš draga,
to je tista pesem,
ko so igrali godci jo takrat,
ko skupaj sva vso dolgo noč plesala,
ko se rodila v srcih je pomlad.
 
Kako bi melodijo pozabila,
ob njej ljubezen mlada vzklila je,
ki v mojih mislih nežno bo zvenela,
dokler mi v prsih bilo bo srce.
 
Le od tedaj je mnogo let minilo,
mladost je davno mimo naju šla,
odrasli nama so sinovi, hčere,
midva pa se še vedno ljubiva.
 
Le zavrtiva se na vižo staro,
kdor ljubi ta ostane večno mlad,
ko se spomini nežni prebudijo,
še v poznih letih je v očeh pomlad.
 
Ko odigral bo godec melodijo
in pesem se v večerni mrak 'zgubi,
nazdraviva si, kupico izpiva
za lepe skupaj preživete dni.
 
 
Mini kikelca
 
Oh, kje so tisti časi,
ko v modi je bila,
prav kratka in nabrana
ta mini kikelca.
 
Dekle, ki jo nosilo
prikupno je bilo
in fantje so kaj radi
ozrli se za njo.
 
Spomin na tiste čase
mi vedno bo ostal,
ko sem nekoč s kolesom
na trimčka se podal.
 
Po levi strani ceste
nasproti mi je šlo
v mini krilu kratkem
dekle to šmentano.
 
Se vanjo sem zagledal,
pozabil na kolo,
ki iz ceste je zdrvelo
naravnost v drevo.
 
Ga glava je bolela,
bilo mu je hudo,
od jeze je preklinjal
to mini kikelco.
 
 
Stari mlin
 
Za vasjo tam ob potoku
stari mlin je obnemel,
tam počiva zdaj v samoti,
kjer nekdaj nam je mlel.
 
Tam je zdaj vse drugače,
kot da se je ustavil čas,
kjer drobilo se je zrno
za ljubi kruhek naš.
 
Na rameh smo včas' nosili
zlato žito k mlinarju,
a na večer se vrnili
smo trudni spet domov.
 
Kje so tisti davni časi,
ko bil kruh je spoštovan,
si poljubil ga drhteče,
ko dobil si ga v dlan.
 
Zdaj pa čisto je drugače,
vsak zadosti ga ima,
če leži kdaj kje ob cesti,
nihče ne pobere ga.


Slavljencu                                              

Kolko kaplic, tolko let,
bog ti daj na svet živet,
de bi zdrav, vesel
z nami lepe pesmi pel.
                                       
Zdaj natočimo si ga,
vinca, vinca rujnega 
pa izpijmo ga do dna,
na zdravje slavljenca.                               
            
Smo zbrani pri tebi vsi prijatelji,             
da bi prav z veseljem s tabo uživali,
da tvoja družina srečna bi bila,
želimo ti prav vsi, prav vsi iz dna srca.
Prepir z mojo

Moja je en sam hudič,
vedno se prepira,
čivka mi kot kakšen ptič,
vedno me sekira.

Z živci sem že čist na konc,
vse mi gre narobe,
vejš, da moram jo poslat
u tri krasne taužent krat.

Če pridem pozno kdaj domov,
domov iz oštarije,
imava z mojo krasen šov,
ko na mene vpije.

Zmerja me za osla, psa,
včas pa tud za kravo, 
vejš, da moram jo poslat
u tri krasne taužent krat.

Naši sosedje pa močno uživajo,
tam za vogalom glave skrivajo,
men pa pri srcu takrat je hudu,
kadar pri njih zgodi se glih taku.

Odslej pri nas je pa drugač,
zdaj jaz nosim hlače,
v roko vzamem korobač,
da po luftu skače.

Če copata moški je,
tak naj kar ostane,
če ne upa jo poslat
u tri krasne taužent krat.


Na prvem plesu
 
Na prvem plesu sem te spoznal,
takrat še plesat' nisem znal,
a sem te za roko prijel
in s tabo na plesišče šel.
 
Bila si lepa kot vrtnica,
so lička ti žarela vsa,
srce pa zaslutilo je,
da moje boš nekoč ti dekle.
 
Neroden bil je vsak moj korak,
to skoraj je opazil vsak,
ko ti in jaz zaljubljena
nič nisva tega videla.
 
Kaj nama mar je za te ljudi,
saj glasba se naprej vrti,
le čas beži in se zgubi,
ljubezen pa še vedno živi.

Prešerno razigran,
od sreče nasmejan
sem v noč odpeljal jo,
pod zvezdnato nebo.
 
Zdaj tista deklica
je moja ženkica,
odslej pa kar doma
je ples in muzika.
 

Češnja
 
Ob hiši češnja mi stoji,
vsa bela v cvetju je,
čebelic roj po njej šumi,
kako lepo mi je.
 
Kolikokrat sem v senci tej
posedal, se hladil,
užival bom vse češnje cvet,
prijetno se spočil.
 
Ko češnje dozorele so,
dekle sem šel iskat
in skupaj sva nabirala
opojno sladki sad.
 
Kako lepo je nama b'lo
uživat sladki sad,
pozabil nikdar jaz ne bom,
kar je bilo takrat.
 
So mlada leta že prešla,
srebro je sedaj v laseh,
se češnja posušila je,
ko nekdaj bila je cvet.
 
Spomin prelep pa še živi
in vedno bo ostal
na češnjo in to deklico,
ko sem srce ji dal.
 
 
Zapuščeni dom
 
Nad vasjo nas hrib pozdravlja,
kjer živeli smo nekdaj,
hišica zdaj tam je prazna,
a še vabi nas nazaj.
 
Res je majava, lesena,
slama ji prekriva krov,
vendar srečni, nasmejani
smo se vračali domov.
 
Dokler starši so živeli
radi vračali smo se,
s tega hribčka nad vasico
pesmi zgrinjale so se.
 
Zdaj pa pesem je zamrla,
nihče je ne poje več,
oče, mati sta umrla,
v hiši ni veselja več.
 
Trava je steze prerasla,
nihče več je ne kosi,
ob spominu na mladost se
pa oko mi zarosi.
 
 
Kjer nekoč je veter zibal klasje
 
Kjer nekoč je veter zibal klasje,
kjer je v soncu rdeči mak žarel,
pel škrjanček je v pozdrav oraču,
nagel rdeč dekletu je cvetel.
 
Stare pesmi pele so žanjice,
kosev vrisk odmeval je čez plan,
nežno tisoč zvezd je zasijalo,
ko zvečer se je poslavljal dan.
 
Kjer nekoč je veter zibal klasje,
črni dimniki v nebo hite,
veter se po ulicah sprehaja
in v tovarno je odšlo dekle.
 
Tuje melodije zdaj prepeva
in le vlak zapiska v noč naglas,
siva megla je prekrila zvezde,
kje si moja draga tiha vas.
 
Vse bolj daleč so zelena polja,
sajast dim zakriva nam pogled,
tiho so minili stari časi,
kakor se osuje makov cvet.
 
 
Očka naš
 
Očka naš je dobre volje vstal,
nasmejan se je med nas podal,
pisani majolki se smeji,
z vincem do vrha napolnjeni.
 
Ženka mu je dala vroč poljub,
zraven tisoč sladkih še obljub,
smo voščili mu otroci vsi,
naj bo zdrav vse svoje žive dni.
 
Očka naš povsod je spoštovan,
ker je pridnih rok prav vsaki dan,
ob večerih pa rad posedi
v dobri družbi še s prijatelji.
 
Vso družino našo skup' drži,
za prihodnost lepo le skrbi,
toda tudi praznike pozna,
se po lepih šegah še ravna.
 
Očka naš je korenjak,
v srcu je še vedno mlad,
ker je v družbi veseljak,
zmeraj mu cveti pomlad.
 
Očka naš je korenjak,
para mu pod soncem ni,
da ostal bi vedno tak,
mu želimo vsi.