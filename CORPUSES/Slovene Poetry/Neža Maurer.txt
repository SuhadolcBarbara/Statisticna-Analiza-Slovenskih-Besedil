Naj diham svoj zrak.
Naj grem po svoji cesti.
Nikomur ni treba
iti z menoj.
Naj bo razgled
v vse štiri smeri
in še v peto.

Če me ljubiš,
če sploh veš,
kaj je ljubezen,
če sploh si-
ne preizkušaj me,
ne muči me
zavoljo neke prihodnje sreče,
ko nihče ne ve,
kakšna bo.


Vse poti so prave:
nobena ni moja.
Vse smeri so vabljive:
nobena ni zaželena.
Vse želje so lepe:
nobena ni najlepša.
Jočem vase - zavoljo sebe.

Jutra so klik petelina,
gospodar ga bo dopoldan zaklal.
Sončni nakit vzhodov je razmetan po blatu.
Dnevi so črno - bel film.
Ob mraku sem ranjen bor,
ki mu smola odteka v mah,
krona se mu suši.

Zgrabi me!
Ustavi me!
Ukaži mi pot ob sebi.
Določi mi čas in smer.
Bodi tisti,
zavoljo katerega bom jokala
in s katerim bom uživala.
Bodi tisti,
ki ga bom preklinjala zavoljo muk
in hvalila za srečo.
Zgrabi me!
Ustavi me!



Belo, hladno praznino
je glas pobarval oranžno.
Topla, oranžna praznina je list,
nanj rišem svoje bivanje.
S svojo željo narišem ljudi,
živali, drevesa, oblake.
Sonca ne narišem,
ker je moj svet oranžen
od tvojega glasu.


Droben želodek besede si vrgel vame:
vzklil je in se razrasel.
Srce nima več prostora v prsih.
V konice prstov se je preselilo
in zatrepeče ob vsakem tvojem dihu
kot želodček na hrastovi veji.


Podaril si mi šopek belih brez,
povezan z dolgo, svetlo cesto.
Podaril si mi sončni pled
in mi ga ogrnil.
Podaril si mi nasmeh
priprtih oči.
Oprosti, nisem se zahvalila
za breze, cesto in sonce -
videla sem samo tvoj nameh
in nisem mogla izreči besede.


Nisi mi prinesel žalosti.
Moja je. Od nekdaj je tu.
Le spala je.
Jesensko listje
jo je prekrilo
in mah jo je obrastel.
Verjela sem, da je ni.
Pa si jo zbudil.
Vse je dobilo spet svojo težo
in senco,
svet je postal bridek,
lep in resničen.
Hiša je dom.
Postelja je počitek in želja.
Gozd je zatočišče in prevara.
Otrok je veselje in spona.
Spet trepetam od muke,
zgorevam in svetim.


V tvojih besedah je obviselo
moje srce
kot utapljajoče se mače
v obrežnem grmovju.
 
Nisem več brezdomka
na tem svetu –
s svojim obrazom si mi naredil
streho nad glavo.
 
Nikoli se s teboj ne bom
vsega pogovorila,
nikoli se s teboj ne bom dovolj naljubila.
 
Še po smrti bom žarela:
tako žari
v gozdu trohneče drevo –
četudi ne greje.



Stojim ob oknu,
ko se mrači,
in gledam bele snežinke,
ki padajo v naše dni
kot bele slutnje onstranosti.

Begajo, begajo vsepovsod —
vsaki je dana posebna pot.
Nič se ji ne upira,
tiho jo išče, umira
v tihi vdanosti.

O, saj bi hotela tako
slediti daljnemu ukazu
kot drobna snežinka v mrazu —
tiho in vdano tako.

Sprejemati svojo pot
kot nujnost in neizbežnost,
legati v mraku tako
v belo, spokojno brezbrežnost,
izginjati v eno z vsem
in tiho pozabljati nase.

O, saj bi hotela tako
ugašati kakor spomin
v gluhe, neskončne čase
in biti — kot bela snežinka —
le še slutnja daljin.


Sama sva na svetu –
ti in jaz.
To je vedno tako, kadar ljubimo.
 
Povej mi dosti lepih besed,
nabrati jih morava za vse življenje:
najina ljubezen je večna.
To je vedno tako, kadar ljubimo.
 
Ne misli na smrt!
Poslušaj: Vrtnica se je razcvetela,
sonce je vzšlo žareče.
Nikogar ni razen tebe,
da bi mu to povedala –
in vsak dan je bolj res.
Vedno je tako, kadar ljubimo.
 
V posteljo najinih dlani
položiva svet, da se spočije,
da se ogreje od najinega diha.
Ves svet je v najinih rokah,
v najinih prepletenih prstih –
vedno je tako, kadar ljubimo.



On je bil veter –
gorje, če sem se naslonila nanj:
padla sem, si potolka roke in obraz.
On je bil veter:
rad mi je kuštral lase,
mi odpenjal obleko,
žvenketal z odpadlimi listi
kakor s cekini,
mršil je trate, gore in oblake
in pletel gladino vode v bele čipke,
da me ni plašilo, kar je v globini.
To je bil veter:
drevje je pelo,
trava je božala moje noge,
cvetlice so se klanjale,
kadar je hodil z menoj,
oblaki so se razgrinjali,
če sem želela, da sije sonce,
visoka rž je drhtela kot dlaka psa,
ki se dobrika gospodarici.
Od vsepovsod so se oglašali
ptičji napevi in klici.
To je bil veter.
Kadar je hodil z menoj,
je še prah na cestah oživel
in zrak je cvetel.
On je bil veter.
Kolikokrat sem si potolkla roke in obraz,
ko sem se naslonila nanj.
Vse se je zacelilo.
Svet je bil poln šepetov,
žarečih oblakov in sanj,
drhtel je kakor srce na pomlad.
Človek je bil mlad ob tem vetru.


Kličem te z njegovim imenom
in klicala te bom do smrti.
Čas prinaša in odnaša.
Kdo se spominja zarje določenega dneva?
In če je čas reka, ki nas nosi,
potem on – kličem te z njegovim imenom –
ni brez za vasjo,
kjer se počivala neko pomlad;
ni sipina v širini reke,
kjer sem se sončila neko poletje;
ni orumenelo drevo nad zajedo,
kjer sem neke jeseni imela polne lase
zlatih listov;
ni beli, čipkasti pled zemlje,
ki mi lega na rame.
 
Če je čas reka in mi potniki,
potem je on – kličem te z njegovim imenom –
moja zmožnost plavanja,
trdnost mojih nog na zibajočem se brodu,
moje prepričanje v srečo,
moj smeh in gib moje roke,
ki se dotakne tekočega časa,
odblesk sonca na mojih zobeh,
ki so odgriznili kos žarka.
 
Čas prinaša in odnaša.
Kdo se spominja zarje določenega dneva?
Ljudje hitro pozabljajo.
Jaz ne pozabljam?
Kako naj pozabim,
če ne vem, kaj sem jaz in kaj je on,
ki te kličem z njegovim imenom.


Biti ogenj, goreti in dogoreti!
Pepel ni ostanek ognja,
ostanek teme je.
Biti ogenj!
Svet je presvetljen,
tudi vesolje.
Ni strahu pred neskončnostjo,
ne pred večnostjo.
 
Vsak hip je večnost,
vsaka ura, vsak dan.
Svetla sem in plapolam.
Svetla sem in mirno gorim.
Tlim in sem svetla.
Kjer sem, je svetlo in toplo.
 
Biti ogenj –
do zadnjega zublja,
do zadnje iskre,
do zadnjega diha!


Odhajaš neustavljivo
kot dih, zarja in brezskrbnost.
Ljubezen v meni
je sidro brez ladje.
 
Neznano mi postaja znano,
hkrati sem tuja sama sebi.
Ljubezen ljubi življenje –
kaj ljubim jaz?
 
Odhajaš neustavljivo
in žalost ničesar ne reši.
Ljubezen odcveta
in zori v drobceno seme.
 
Hodim z vetrom pod roko,
prazna kot kozolec spomladi.
Drobceno seme, moje edino,
kaj bo s teboj?


Še vedno sem tu
kot doberdan v prazni sobi –
primerno oblečena, počesana,
z vsem, kar sem želela
in česar si nisem želela v življenju.
In z žalostjo onstran griča.
 
Smrt ne pride. Moja je,
tvoja, njegova.
Vsak ima svojo smrt
za svojo cesto,
za svojo rožo,
za svoje nebo,
za svojo ljubezen.
 
Poznala sem ga in ljubila.
Zdaj je odšel
skoz neka vrata,
po neki cesti
z neko svojo smrtjo.
Jaz sem pa tu –
kot doberdan v prazni sobi,
s svojo smrtjo v sebi.
In z žalostjo onstran griča.


Ne razumem, kod hodiš.
Vsaj pisal bi.
Ne trdim, da sem le tvoja –
in vendar sem ti zvesta;
vse drugo je tako, da se preživi,
da ostanem sveža in željna
za tvojo vrnitev.
Kaj bi z izmučeno dušo
in pustim telesom?
Vem, kakšno žensko imaš rad.
Tebe čakam – in sem nejevoljna,
ker te dolgo ni.
Tebe čakam – in sem srečna,
da te čakam.
Ne razumem, kod hodiš toliko časa.
Nikoli te nisem čakala zaman.
Pravijo, da te ni več,
da si le prst v prsti.
Vseeno je, kaj pravijo.
Še to je vseeno, kaj si.
Prišel boš, ker te čakam.
Nikoli te nisem čakala zaman.


Danes je eden od dni.
Šipek rožnato cveti.
Najina deklica se smeje.
Tebe pa ni.
Umrl si.
Deklica je ostala.
Ne šteje dni.
Svoje življenje živi.
Ne ve, da me gleda s tvojimi očmi.
ne ve, da me boža s tvojimi dlanmi.
S tvojimi usti mi govori.
 
Danes je eden od dni.
Šipek rožnato cveti.
Najina deklica se smeje.
Srce me boli.
Rada bi bila mrtva kot ti.


Še nisem ciganka.
Še nisem odšla,
da se ne bi nikoli več vrnila.
Trepalnice mojega otroka
mi kot drevored visokih topolov
kažejo pot domov.
 
Pa bi bila slast
sesti v rjavi prah,
zagrebsti vanj noge,
da porjavijo nohti in prsti.
Z umazano roko si nategniti
štrenaste lase,
brezbrižno zamazati, pomečkati
in strgati krilo
in obzirnost
in vse dolžnosti
in vsa pravila
in vse načrte.
Bila bi slast
ždeti rjava in zamazana
na rjavi, težki zemlji
in jokati:
dolgo,
s počivanjem in oddihanjem,
izjokati vso žalost,
vse solze,
in z njimi napolniti reko,
da odnese iz duše vse pomrle upe,
sanje, hrepenenja, hotenja,
da odnese vse mrtvo, razpadajoče
in odloži pregneteno neznanokje
kot rodovitno blato,
v katerem lahko vzklije
vsaj eno seme trpotca.
Izjokati,
in oditi:
brez vrnitve, brez želje po njej,
grda, povaljana in raztrgana
in kalna kot voda,
ki teče, kamor mora.
Ne bežati pred čim,
ne hiteti za čim –
samo hoditi po svetu,
da se dopolni življenje.
 
A zdaj še nisem ciganka.
Trepalnice mojega otroka še utripajo
kot veje topolov, ko dahne veter.
Zato sem tu.
In neki hiši še vedno pravim: dom.