V zraku neslišno, opojno življenje,
kot bi po mahu, po rožnatem mahu dišalo,
kakor da človek bi v duši občutil že tisto drhtenje,
tisto drhtenje, kipenje, cvetenje, ki bo po polju pognalo.

Prihaja, prihaja pomlad - počasi - v šepetu,
nalahno se, v tihem smehljaju, odpirajo v jutro oči,
prihaja, hiti hrepenenje kot val v nepremagljivem zaletu,
da se od zavzetosti meglijo pretople oči.