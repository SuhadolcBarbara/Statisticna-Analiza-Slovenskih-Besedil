Abonma

Rad te imam –
je na koncu jezika doma.

Rad te imam –
ima na koncu jezika,
v poljubu,
svoj abonma.

Buška

Ko bila je Zemlja mala,
se s planeti je igrala:

gnilo jajce, slepe miši
in divjala je po hiši.

Pa je po stopnicah padla
pa je po parketu padla …

Ne norí več.
Ni več nora.

Buški rečemo zdaj
gora.

Cigareta

Dimnik je,
ki se seli
iz ust med prste
in spet v usta,
dokler to ga ne
puh! –
hrusta.

Čistilnica

Letni časi so
čistilnica
za listje:

Spomladi
se sveže oprano
obesi na veje,
poleti
se suši,

jeseni
gre v pralni stroj,
da se čez

zimo
spet opere
do zelenega.

Disketa

Bolj tenka,
iz plastike,
štirioglata
polpeta
je
disketa.

Z njo krmiš računalnik.

Glavnik

Že dolgo je v rabi
ročna naprava,
ki skrbi, da je naša
naglavna preproga
urejena in šik.

Reče se ji glavnik.

Gredica

Gredica,
polna
belih metuljev.

Eni odletijo,
drugi v
jagode dozorijo.


Hišna številka

Hišna števila
je ime
hiše.

Ulica je njen
priimek.

Jok

Jok je
občasno,
nenadno,
a dokaj
navadno
očesno
deževje.

Krošnja

Krošnja je glava
drevesa.

In pričeska istočasno.

Urejajo jo letni časi,
veter jo pa kodrolasi.

Lava

Zemlja kuha
razbeljeno juho.
To je lava.

Včasih izbruha.
Takrat nastane huda
žareča poplava.

Mavrica

Vzameš temnomodro
pa rumenozeleno
in rumeno barvico.
Potem še lila,
svetlordečo
in oranžno.

In narišeš mavrico.

Od enega roba lista
do drugega konca
neba.

Mobitel

Mobitel je telefon
na dveh nogah ali
štirih kolesih.
Ves čas moraš z njim govoriti
in mu delati družbo.

To včasih prerase v službo.

Mula

Mulo se kuha
v ekonom loncu.
In ko kuha
pri koncu,
se paro odpuha
skozi usta
v obliki smeha.

Nadstropje

Živahno majhno ona,
on zmedeno visok,
pa pločniki, stopnice iz betona,
na srečo polno jih je tu okrog –

Na cesto on, na pločnik ona stopi
in kot bi mignil, ni zadreg z nadstropji.

Naliv
Hubert in Marcel sta sredi poletnega naliva stala pod platano. »Veš kaj, Hubert," je rekel Marcel, »premišljeval sem, kako bi z besedami opisal naliv.« »Hja,« je rekel Hubert in se zamislil. »Naslikati se ga da,« je nadaljeval Marcel. »In če s taco pobobnaš po zaboju, se tudi sliši kot naliv. A misliš, da se ga da tudi opisati?« »Hja,« je še enkrat rekel Hubert in se še bolj zamislil. »Dež,« je rekel čez čas. »Ja, to že,« je rekel Marcel, »ampak če rečeš dež, je lahko tudi samo malo dežja. Lahko samo prši. To še ni naliv.« »Počakaj,« je rekel Hubert. Potem se je ustopil in zajel sapo: »Dež padapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapadapada, dokler ne posije sonce.« »Sila si,« je rekel Marcel. Kajti naliv je res trajal natanko toliko časa, dokler ni posijalo sonce.

Obzorje

Modro črto
narediš čez list.
To je obzorje.

Ker veš,
kje je nebo
in kje morje.

Očala

Lesni črv luknjo vrta,
se potí, kar sreča krta.

»Hej, črviček,« ta mu pravi
in popraska se po glavi:
»Saj ni smreka tale skala!
Daj, nadeni si očala!«

Pajčevina

Pajčevina
je posebno fina
tkanina,

v katero si
aranžerski mojster
pajek
zavije darilo –

in ga poje
za kosilo!

Plot

Plot je tisti del poti,
ki v zrak štrli,
da se ne vidi zlahka čez –

A le zato, da vsak,
ki je željan poduka,
vsaj malo čezenj kdaj
pokuka.

Posoda

Pospravi že z mize!
Pomij jo že vendar!
Ne razbijaj, neroda! –

Spet groza!
Spet mora
z imenom
POSODA!

Poštni nabiralnik

Poštni nabiralnik
so usta,
ki hrustajo pisma

in polnijo
trebuh pod njimi
dan in noč.

Še sreča,
da vsak večer
poštar-zdravnik
prihiti
na pomoč!

Radiator

Radiator je
stenski ksilofon.

Iz njega
izvabljaš ton
z žlico.

Nanj igraj samo,
kadar si doma sam,
sicer bo tvoje sedalo
kar hitro postalo
tam- tam.

Sedežni red

Abeceda je
razred,
v katerem sedijo
črke.

Vsak drugačen
sedežni red
dá za celo šolo
novih besed.


Simpatija

Drevored. Drug proti drugemu
se čez cesto nagibata
javor in platana.

Smeh

Smeh je igra dveh:
enega, ki se smeji,
in drugega, ki smeh lovi.

Snežna odeja

Snežinke
se sankajo
po stenah
in po poteh,

v šalih in kapah
se kepajo,
da jim gre pošteno
na smeh.

Zvečer pa,
ko postane hladno –
to mame povejo –,

Gredo snežinke spat
in se pokrijejo
s snežno odejo.

Svit


Vzide sonce:
nebo zleze
izpod odeje
in vrh sosedove breze
lahno zardi.

Školjka

Školjk je več vrst.

Ene šumijo, ko jih
prisloniš k ušesu,

Druge, če te
črviči v črevesu.

Telegrafski drog

Na vsako drevo
sedajo ptice,
pa čeprav ima
namesto krošnje le –
žice.

Televizija

Ene noge.
Druge noge
In sedalo. In še eno
(že kar malo zasedeno).
In komolec, ki v koleno
vrta luknjo.
Glavi. Dve.
Z velikimi očmi
(kot pri Rdeči Kapici).

Pa ni volk in ni pošast!
Deklici sta,
ki ne vesta, kaj bi s sabo.
Pa od jutra do večera
na vso svojo domišljijo –
gledata televizijo.

Juhoplovec

Ko dobiš za kosilo
morje juhe,
na njej pa plovilo –
tako iz zdroba, gresa
ali pač česa –,

postaneš nenadoma
ladijski kapitan!

In zaveslaš, da nastane neurje,
da veslo zliva
potoke z neba –
naravnost v žrelno preddurje
velikana,
pravzaprav kapitana,
ki veslo ravna.

In naenkrat juhe
in ladje
ni več.

»Priden si bil,« rečeta
kralj in kraljica.

Zdaj dobiš meč
in harpuno,
da lahko greš na dolgo,
nevarno pot po
sirovo runo,
srebrno krompirjevo vato
in zlato zeleno solato.

Če hrabro opraviš nalogo,
te čaka nagrada
in viteški red –
jagode s smetano
in sladoled!

Mimosvet

Ko dobiš za kosilo
morje juhe,
na njej pa plovilo –
tako iz zdroba, gresa
ali pač česa –,

postaneš nenadoma
ladijski kapitan!

In zaveslaš, da nastane neurje,
da veslo zliva
potoke z neba –
naravnost v žrelno preddurje
velikana,
pravzaprav kapitana,
ki veslo ravna.

In naenkrat juhe
in ladje
ni več.

»Priden si bil,« rečeta
kralj in kraljica.

Zdaj dobiš meč
in harpuno,
da lahko greš na dolgo,
nevarno pot po
sirovo runo,
srebrno krompirjevo vato
in zlato zeleno solato.

Če hrabro opraviš nalogo,
te čaka nagrada
in viteški red –
jagode s smetano
in sladoled!

Sadovnjak

Za našim blokom
je sadovnjak.
Vanj vodijo
skrivnostna vrata in zlizan prag.

Polno dreves, redoljubnih,
z občutkom za kroge,
saj mečejo listje samo sebi
pod noge.

Zjutraj špancirajo po njem
dame in kužki in vrane –
te se podijo za koščki
pozabljene pasje salame.

Popoldan ga naselijo starši
z otroki,
ob večerih pa kakšen par
z roko v roki.

Ponoči vrt poje
litanije.
Včasih j bil last bližjega samostana,
ki mu zvon še venomer bije.

Znanstvenik


Jaz imam brata.
On je zelo velik in nosi očala.
Ima tudi brado,
ampak ta je bolj mala.

Moj brat pravi, da premišljuje,
in se zelo pametno drži.
Oče in mama pravita,
da ju to že kar malo skrbi.

Moj brat dela na računalnik
še takrat, ko jaz že spim.
In samo če prinesem iz trgovine svež kruh,
ga lahko zjutraj zbudim.

Moj brat je zelo pomemben,
ker dobi zelo veliko pošte.
A velikokrat govori tako,
da ga ne razumem in ne vem, kaj hoče.

Jaz mislim, da je moj brat znanstvenik.